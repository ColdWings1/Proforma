
Kapitel 1
Umiddelbart virker det som en temmelig dum idé at blive kæreste med en bøsse. Altså hvis man ikke selv er bøsse. Det er jeg ikke. Jeg er en pige. Men jeg kan ikke lide drenge. Ikke på den måde, i hvert fald. Jeg nægter at bruge ordet, fordi det er så grimt, men det er altså det, jeg er. Det der ... Jeg er til piger.

Set i det perspektiv er det på en måde meget fornuftigt at date en bøsse. Han vil ikke have sex med mig, og jeg vil ikke have det med ham, og bortset fra den detalje så kan man faktisk have et okay parforhold.

Det kom i stand sådan ud af det blå. Forstået på den måde, at det ikke var noget, vi satte os ned og planlagde. Pludselig opstod ideen bare, og bagefter kunne vi ikke begribe, at vi ikke havde fået den før. Hvor meget nemmere ville tilværelsen så ikke have været for os?

Det var en åbenbaring, der ramte os lige midt i sommerferien. Vi sad på mit værelse. Begge med en kuvert fra gymnasiet. "Kære Lukas Aksholm ..." "Kære Siv Mortensen. Vi glæder os til at se dig efter sommerferien ..."

Plus en klasseliste. Lukas skulle gå i b, jeg skulle gå i y. Vi vidste på forhånd, at vi ikke skulle i samme klasse. Vi havde slet ikke de samme faglige interesser. Lukas ville have noget med medier og drama. Jeg ville have kemi.

- De glæder sig til at se os, fnyste Lukas.

- Selvfølgelig, hvad ville en skole være uden les freaks.

- Det bliver noget lort, afgjorde han.

For sådan var Lukas. Pessimistisk og vred på verden. Hvor jeg var mere afventende.

- Måske. Og måske ikke, sagde jeg.

- Afgjort. Der går præcis 11 et halvt minut, så ved alle, hvad vi er, og så er det tre år mere med lort, lort og mere lort.

- Der er måske ikke så mange, der kender os.

- Ikke? Se lige her, råbte han og holdt klasselisterne anklagende frem mod mig, som om det var mig, der havde lavet dem: - Alex, Michael, Dicte! Og hvem har du? Teis og Emma. Emma fucking Langelemma! Jesus, vi bliver slagtet.

Jeg skuttede mig under bombardementet af navnene på folkeskolens plageånder. Lukas' plageånder. Men jeg havde det, som om de kunne have været mine egne, for Lukas gennemgik altid uhyggeligt detaljeret, hvad de havde gjort og sagt. Og jeg følte med ham.

- Men det er en ny skole, et nyt sted, famlede jeg desperat.

- Bah, var hans eneste kommentar.

Jeg prøvede ikke at berolige ham mere. Lukas havde været meget hårdt ramt på sin folkeskole. Jeg var sluppet billigt i sammenligning.

De sidste tre år af Lukas' skoletid var ordet "bøsse" blevet råbt efter ham minimum én gang om dagen. Skrevet i sprittusch på hans bord, skreget efter ham ned ad gangen og endog engang formet i småkagedej og lagt til display mellem normale vanillekranse og finskbrød på en bageplade - indtil hjemkundskabslæreren snarrådigt åd b'et og efterlod et lidt besynderligt norskklingende ord, som dog bibeholdt det meste af sin præamputerede slagkraft.

Alle vidste, hvem Lukas var, og hvad han var. De hviskede om ham selv i de små klasser. Men Lukas havde aldrig brokket sig - ikke til andre end mig - for han ville for alt i verden undgå den skole-hjem-samtale, hvor klasselæreren ville sige: "Ja, hr. og fru Aksholm, Lukas har jo store problemer med de andre på grund af sin seksualitet."

Jeg havde været mere heldig. Ingen havde nogensinde bagt det der ord til mig. Eller skrevet det med tusch. Måske var det blevet råbt ud i lokalet en enkelt gang i et frikvarter, men aldrig på en måde, så jeg havde grund til at tro, at det var møntet på mig. Og jeg turde tro på, at min hemmelighed var ganske hemmelig.

Når det kom til stykket, var jeg nok bare for anonym til, at nogen ville råbe noget som helst efter mig. Højst et "hov, stod du der", når de ved et uheld kom til at støde ind i mig på gangen, fordi jeg stod og lignede rækken af jakker.

Men Lukas var typen, der blev trodsig. Han ville vise dem, sagde han. Så affarvede han sit hår og lavede salsa-moves midt i rundbolden. Han catwalkede ned ad gangen i sine alt for stramme jeans.

Jeg tror, han allerhelst ville have, at de andre kunne lide ham. Trodsighed har desværre tit den modsatte effekt.

Jeg siger ikke, at min usynlighedsstrategi var bedre. Jeg ville også gerne have, at folk kunne lide mig, og det var svært, når de knap kunne huske mit navn. ("Hey, Sif ... Sigrid ... Singapore ... du der, ræk mig lige passeren.").

Men det sociale havde altid været min svage side. Jeg vidste simpelthen ikke, hvad man skulle gøre for at blive en del af det. Så jeg var der bare.

Sad forskanset bag en bog med iPod'en i ørerne - White Stripes, Raveonettes, Choir of Young Belivers, The Strokes - og følte mig mere hjemme i musikken end i mit eget liv. (Men ofte var den slet ikke tændt, så jeg kunne høre, hvad de andre snakkede om, og føle, at jeg var lidt med i det sociale, selvom jeg jo slet ikke var).

- Hvis man bare kunne starte forfra. Sådan rigtigt, drømte Lukas højt.

- Hvordan mener du?

- Ja, du ved, hvis ingen vidste noget på forhånd, og vi kunne gå ind på gym som helt ubeskrevne ark. Blanke.

- Du kan selv være blank. Kan du seriøst se os to som helt skinnende renskurede og nystrøgne, pæne unge mennesker?

- Hånd i hånd med guldkors om halsen, svarede han og nikkede, som om han godt kunne se det.

- Hvis vi gik hånd i hånd, ville vi i hvert fald ikke ligner homoer!

Og der var den så. Ideen.

Lukas var straks begejstret. Han stod op i sengen og var salsakonge. Hans hofter og underliv roterede. Faretruende tæt på mit ansigt. Jeg viftede med hånden som for at fjerne en irriterende flue. Flue, mandeskridt, same shit.

- Ja, for helvede, kan du ikke se det? Det er det perfekte cover, jublede han overstadig.

- Undercover som hetero, sagde jeg sarkastisk.

- Nemlig. Det er frihed! Frihed, lighed og liderlighed - ligesom hos alle de andre.

- Tror du ikke, Emma Langelemma blower det cover hurtigere, end du kan nå at sige "gode patter alligevel", punkterede jeg løs på hans begejstring.

- Ingenlunde, min kære Siv. Ingenlunde, svarede han med et skælmsk blik i øjnene, som en Holberg-komedietjener, der udtænker rænker for sin herre.

Og jeg lod mig suge ind af planens tillokkende løfte om at kunne fuppe mig vej ind i normalfolden.

Du må forstå, at mig og Lukas kommer fra en lille by. Eller det er faktisk ikke nogen lille by, der bor ret mange mennesker, og i geografibogen bliver den beskrevet som en storby, men mentalt er det en lille by. Og i små byer er der ikke plads til mennesker, der er alt for anderledes.

Og Lukas og jeg er meget anderledes. Vi har frithængende øreflipper, hvor alle andres ører sidder tæt ind til siden af hovedet hele vejen ned til den nederste spids. Vi ser, at lyset er rødt, når alle andre kun ser begyndende mørke. Vi taler om dybden i menneskesjælen, mens de andre sladrer om reality-tv.

Vi er en slags vampyrer. Ikke at vi suger blod, men vi står uden for samfundet som en art nattevæsner. Og derfor ser vi det, de andre ikke ser. Vi forstår verden på en anden måde.

Nuvel, så mærkeligt er det heller ikke at være homo. De siger, at det er mellem fem og ti procent af befolkningen. Vi lærer om det i skolen. Får at vide, at vi er helt normale, fuldstændig ligesom alle andre. Altså lige bortset fra, at det er vi ikke.

Vi er freaks of nature. Naturligt unaturlige skabninger er vi. De siger, at det er noget genetisk. Eller måske noget neurologisk. Det er i hvert fald noget medfødt.

Og mennesker er ikke de eneste med den defekt. Hanpingviner danner par med andre hanpingviner, og rensdyr vælter også rundt i halmen sammen med nogle af samme køn.

Medfødt eller ej, det er stadig en defekt. Ligesom en vissen arm eller en pukkel på ryggen eller et hareskår eller autisme eller adhd. Vi gik i børnehaven med en dreng, der havde svømmehud mellem tæerne. Også medfødt. Egentlig mere naturligt end ikke at have det - i betragtning af, at vi alle er startet som svømmere. Men det fik han opereret væk. Hvorfor? Så han kunne være mere ligesom de andre, mere normal.

Selvom det måske ville have gjort ham til en eminent svømmer og OL-vinder. Og dog, her forudsætter jeg selvfølgelig, at folk med svømmehud overhovedet kan stille op i det "normale" OL. Måske er det at betragte som et handicap, og derfor hører de hjemme i handicap-OL.

Vi, der er født med defekter, de handicappede og os homoer, vi er helt normale, siger "de". Vi er faktisk så ovenud normale, at vi skal have vores eget OL.

Men vi er ikke sportsfolk, Lukas og mig. Vi er bare anderledes. Og vi ved det. Vi vidste det begge fra det øjeblik, vi blev lukket ind i folden hos de andre børn. Ind til dem, der bare er lidt mere normale.

De normale piger sad stille, og de normale drenge gjorde alt andet end det. Men Lukas ville gerne sidde stille og tegne, og jeg ville besejre det højeste træ.

Hvorfor trak ingen os til side og fortalte os, hvordan man er rigtig pige og rigtig dreng? Alle de problemer, vi så kunne have undgået.

Derfor føltes proforma-planen så rigtig. Vi kunne få næsten alt, hvad vi drømte om. Vi kunne blive set på den rigtige måde. Uden homo-sløret. Vi kunne være os selv!

Ja, selvfølgelig var det et paradoks (og en naiv illusion); at udgive sig for at være en anden for at være sig selv.

Men på det tidspunkt, kunne vi ikke se, at vi nogensinde ville få en bedre chance. Ingen af Lukas' plageånder vidste noget om mig. Vi havde været nære venner altid - lige siden dengang i børnehaven, hvor jeg tævede Tom, fordi han skubbede til Lukas. Men vi havde aldrig været en del af hinandens skolesammenhænge.

Så heller ingen af dem, der kendte mig, kendte noget til Lukas. Og da de heller ikke kendte min hemmelighed, var jeg rimelig sikker på, at dét, alle ville undre sig over, ikke var, at jeg havde en drengekæreste, men hvordan det overhovedet var lykkedes mig at få en kæreste i første omgang.

Lukas på den anden side var nødt til at arbejde lidt mere på sit hetero-image.

- Du bliver i hvert fald nødt til at gøre noget ved håret.

- Hey, det er metro, protesterede han.

- Jeg er ligeglad. Det er for meget!

Han trak i den asymmetriske, sort-farvede lok, der slyngede sig mellem de strittende, næsten skrigende hvide totter holdt oppe over hans hoved med uforsvarlige mængder voks.

- Hvis jeg nu fjerner den her, foreslog han.

- Nope, det er ikke nok. Farv det brunt igen, insisterede jeg.

- Helt ærligt, så bøsset er mit hår altså heller ikke, sagde han uden større overbevisning.

- Bøssehår eller ej. Jeg gider ikke være kærester med en med den fris!

Kapitel 2
Min første dag som 1. g'er oprandt. Det var en torsdag i august, og det var varmt på en nærmest udansk måde. Jeg stod hjemme foran skabet allerede klokken halv i sur. I bar numse med mine yndlingsshorts i hånden. De var posede, armygrønne og fyldt med lommer. Jeg havde ikke gået i andet hele sommeren. Min mor stak hovedet ind.

- De klæder dig rigtig godt, opmuntrede hun.

- Men jeg vil helst ikke se for ... drenget ud den første dag.

- Hvad vil du så tage på? En nederdel? spurgte hun vantro.

Hun grinede, mens hun gik hen og kiggede ind i skabet, hvor der selvfølgelig ikke fandtes en eneste nederdel.

- Næ, ikke så meget som en flæse, sukkede hun dramatisk: - Men ved du hvad, jeg har faktisk købt et lille strutskørt, bare i tilfælde af, at der skulle opstå en situation som denne. Lyserødt, naturligvis. Med glimmer og det hele!

Hun blinkede drillende.

- Jeg skulle have tænkt over det noget før, konstaterede jeg sørgmodigt. Og klyngede mig til shortsene, for at berolige dem; det var jo ikke dem, der var noget galt med.

- Måske kunne du tage en stram top på henover, foreslog min mor.

Hun rodede rundt inde i skabet og dukkede frem med en sort tanktop, jeg havde glemt, jeg havde.

- Bliver det ikke stadig lidt ... æh, indvendte jeg.

- Nej, nej, så lægger vi en fræk makeup, og så med dine guldfarvede kondisko, vedtog hun.

- Sneakers, mor.

- Ja, dem! Og du kan låne en halskæde og en masse armbånd af mig. Det bliver virkelig råt.

Jeg nænnede ikke at fortælle, at min mors brug af ordet rå per definition var uråt, selv hvis udtrykket ikke allerede var slidt ned.

Til gengæld havde hun ret, det blev et ganske "råt" look. Altså på den råfeminine måde, som mange piger bruger, uden at det af den grund siger noget om deres seksualitet eller på nogen måde antyder andet, end at vi bare er nogle, der godt kan lide tøj, der ikke får os til at ligne en dessert.

- Sexet, bifaldt Lukas ligefrem.

Han grinede og slikkede sig liderligt om munden. Men han var sød nok til ikke at kommentere den push-up, min mor også havde fået kringlet mine B-skåle ned i. Han så spørgende på mig.

- Hvad så, er det godkendt?

- Ja, da, jeg vidste slet ikke, at du havde så pænt hår, roste jeg.

Og jeg skulle lige tage mig i ikke at purre op i det. Han havde sikkert stadig brugt en halv time på at sætte det i den artige foldbolddrengefrisure, han havde valgt. Derudover havde han en helt almindelig og ikke engang alt for stram hvid T-shirt over et par mørke, løse shorts og - som om han var gået all in på hetero - var han iført udtrådte, møgbeskidte sneakers.

- Hvor længe har du brugt på at smadre de sko? spurgte jeg imponeret.

- De er min fætters, indrømmede han.

- Selvklart. Nå, men så følger der vel også autentisk eau de fodhørm med, sagde jeg og rynkede på næsen.

- Oh yeah, sagde han og løftede foden indbydende.

Så stod vi der foran indgangsdøren. Lukas greb febrilsk min hånd. Han var så koldsvedende klam i håndfladen, at jeg var lige ved at slippe den igen med det samme. Men at holde i hånd var jo den vigtigste detalje i vores heterocamouflage.

Vi skulle have øvet det, indså vi straks. At gå hånd i hånd er åbenbart en tilvænningssag. Koordinationen afskridt, svinghastighed i armene, lidt af en videnskab, viste det sig. Men jeg tror, vi så okay ud alligevel.

Og ingen lagde selvfølgelig mærke til os. Vi var bare to tilfældige 1. g'ere, der tilfældigvis gik med hinanden i hånden. Vi trådte ind i aulaen. Lukas svedte endnu mere i sin hånd, men min forblev så tør, at den opsugede fugten som talkum. Vi stillede os bagerst i mængden af elever, der alle stod med ansigtet vendt mod aulaens scene.

Jeg lurede forsigtigt efter velkendte ansigter, men jeg så kun et par stykker, der havde gået i klasserne over mig, og som nu måtte være 2. og 3. g'ere.

- Der er Langelemma, sank Lukas.

Jeg fulgte hans blik. Hun stod til højre for os med siden til. Jeg havde selvfølgelig set hende før. På klassefotografierne, hvor Lukas godt nok havde stukket hendes øjne ud med en nål, og han havde også peget hende ud et par gange inde i byen. Men jeg havde glemt, at hun var så smuk. Afrodite, Julie, Isolde, Elvira, Freja og Scarlett Johansson.

Hun var solbrændt på en måde, der ikke virkede kunstig eller som resultat af en sommer dovnet væk i en strandkant, men mere fik mig til at tænke på sunde udendørs sportsaktiviteter som tennis og havefester, som man kun ser dem i engelske film.

Hun havde fregner hen over næsen. Ikke flere end man kunne tælle, hvis man fik lov.

Hendes ansigt var hjerteformet, og bølgende blondt hår indrammede det. Jeg kunne ikke se det herfra, hvor vi stod, men jeg vidste, at hun havde lysebrune øjne og lange, bløde øjenvipper, som hun ifølge Lukas kunne dirigere et helt orkester af drenge med.

Langelemma var et unfair øgenavn. Ironisk ifølge Lukas. For Emma varvel nærmest petite. Omkring 160 centimeter høj og spinkel. Men fordi naturen er mere unfair end Lukas' talent for øgenavne, var hun så velproportioneret, at hun faktisk så langlemmet ud.

Og hendes bryster. Jeg var pludselig pinligt bevidst om, at jeg havde stirret alt for længe på hendes bryster. De struttede under hendes gule kjole. Normalt hader jeg gult, men pludselig gav det mening, hvorfor den farve er opfundet.

- Møgkusse, snerrede Lukas.

Og jeg nikkede, fordi jeg gerne ville have mine øjne til at flytte sig fra brysterne, men i stedet kom det til at se ud, som om de hoppede. Jeg lukkede øjnene og bed hårdt i indersiden af kinden, men blev i det samme reddet fra mere selvhad af en tætbygget, svedskjoldet skjorte, der gispende løftede sig op på scenen og greb mikrofonen.

- Godmorgen alle sammen, prustede han med en buschaufførs mikrofonteknik.

Derefter fulgte den sædvanlige remse af velkomst, praktiske oplysninger og sluttelig en anmodning om behersket opførsel over for os "putter", som vi 1.g'ere skulle betragte os selv som. Så måtte vi gerne gå op til de klasselokaler, der stod på vores skemaer.

Mit og Lukas' klasselokale lå ikke så langt fra hinanden, så vi fulgtes - hånd i hånd naturligvis - så langt, vi kunne. Uden for mit lokale gav Lukas min hånd et klem, hvorefter han lænede sig forover og gav mig et improviseret kys på munden, inden han skyndte sig at løbe ned mod sit lokale.

Jeg modstod impulsen til straks at tørre kysset væk. Den slags pinlige snaverutiner havde vi ikke aftalt noget om. Jeg drejede mig lettere irriteret omkring. Og klaskede lige ind i Emma Langelemma. Mine bryster ramte faktisk hendes på brystbenet. Og hendes, de struttende, stødte kort mod mine ribben.

- Ej, undskyld, fniste hun og pressede sig forbi mig ind i klassen.

Det var derfor, Lukas ville kysse. Lige for næsen af Emma. Den tanke gjorde mig mere irriteret, selvom jeg egentlig godt forstod ham. Hvis vi kunne få hende til at hoppe på maskeraden, så ville resten af skolen sikkert også snart være med på den. Men alligevel, tænkte jeg surt: Ikke en specielt lækker måde at starte dagen på. Og selvom det ikke var første gang, Lukas havde smækket et tantekys på min mund, så var det teknisk set mit første offentlige kys, og på en eller anden måde havde jeg nok drømt, at det var med en anden end ham - Scarlett Johansson, for eksempel. Dybt usandsynligt og derfor helt ufarligt at drømme om.

Jeg sjoskede ind i klassen som nummer sjok. Og måtte nøjes med en plads helt oppe foran, fordi alle de populære pladser bagerst allerede var optaget af de populære. Jeg havde gået i folkeskole med et par stykker af dem. Der var de også populære. Bevidstheden om, at man er en af dem, er sikkert noget, der hænger ved, lige meget hvor man befinder sig. Ligesom bevidstheden om, at man ikke er en af dem.

Et øjeblik senere trådte vores dansklærer ind og indledte navnelegen, den dødssyge rutine, der - skulle det vise sig - ville blive gentaget af samtlige lærere i den første uge:

- Jeg hedder Siv.

- Undskyld, kan du tale lidt højere?

- Jeg hedder Siv.

- Siv?

- Ja, Siv.

- Som i Sivbåd?

Latter.

- Mm.

- Sagde du noget?

- Nej.

- Du bliver nødt til at tale lidt højere, min ven.

- Nej, jeg sagde ikke noget.

- Så går vi videre til den næste, og hvad hedder du så?

Kapitel 3
Fredag aften var der introfest på skolen. Jeg ville helst blive hjemme, men Lukas insisterede.

- Det er den perfekte mulighed for at etablere os som ægte heteroer!

- Kun indtil du begynder at danse, påpegede jeg.

- Shit, okay, hvad er den straighte ting at gøre?

- Fodbolddrenge danser ikke.

- Næ, det gør de vel ikke, sukkede han dramatisk.

Hvorefter han bankede sin iPod ned i anlægget og tændte for alt for høj pop og vrikkede med hofterne på en måde, der virkede nærmest kropsligt umulig for et menneske, der ikke er født med kvindekroppens fleksible hofteskåle.

Min mor stak hovedet indenfor. Jeg sendte hende et irriteret blik.

- Undskyld, skat, jeg bankede på, men det er jo umuligt at høre noget, råbte hun igennem bassen.

Lukas dansede hen til hende og gav hende en shimmyshake, indtil hun kom helt ind i rummet og gav sig til at mime hans moves. På det tidspunkt fandt jeg det passende at rejse mig og slukke for dem. De standsede straks.

- Der er grænser for, hvilke traumer jeg bør udsættes for, mumlede jeg.

- Årh, hvis ikke du har mig at hade, når du bliver 40, hvad skal du så brokke dig over hos psykologen, grinede min mor: - Jeg ville bare sige, at jeg smutter nu. Klarer I jer med penge til mad?

- Sushi, drømte Lukas højt med svømmende øjne.

- Jeg tænkte nu mere på pizza, sagde min mor: - Men hvis det er, så kan jeg da lige se, om jeg har en hund eller ...

- Jeg har et par hundrede, så det går nok, afbrød jeg hurtigt.

- Jamen så. Super. Så må I have en rigtig fed fest, sagde hun så og dansede ud i stuen.

Hun vendte sig om i døråbningen: - Gør nu ikke noget, jeg ville have gjort, advarede hun og blinkede, inden hun trak døren i.

Jeg himlede med øjnene. Lukas grinede.

- Hvorfor sagde du, vi havde penge nok? Kender du ikke den gyldne regel? Altid få så mange penge ud af dem som muligt. Sig efter mig: Nej, jeg har ikke så mange penge tilbage, for jeg var nødt til at købe ordbøger.

- Hvis du vil have sushi, kan du bare smide penge i puljen, sagde jeg snusfornuftigt.

- Jeg har ikke så mange, tilstod han.

Som om han nogensinde havde det - de gik som regel hurtigt, til hårvoks og hårfjerningsvoks.

- Skal vi ikke hellere gemme nogle til drinks, spurgte han.

- Fodbolddrenge drikker øl.

- Den bliver da også mere og mere belortet den her plan!

Aulaen var fyldt med kvalmende sødlig røg fra en røgmaskine, der arbejdede på højtryk under dj-pulten, hvor skolens selverklærede musik-geni stod og vibrerede med ørebøffen kun mod det ene øre, helt efter bogen. Musikken var naturligvis rædsom. Men pigerne var allerede i gang med at vride sig sexet og talentløst på gulvet.

- Lukas, my man, skreg en fyr med påfaldende mange bumser, der lyste rødt i halvmørket.

Han væltede over imod os, skubbede til en gruppe piger på vejen.

- Ej, helt ærligt, fnyste de.

Men han opdagede tilsyneladende ikke, at de var der. Han havde kursen direkte mod os.

- Kæft, hvor er jeg fuld, råbte fyren, da han nåede hen til os.

Som om det var nødvendigt at informere om. Han nærmest skvattede sammen med armen om Lukas' skulder på en beruset, men dog - kunne jeg ikke lade være at tænke - utrolig heteroseksuel mandevenskabsknyttende måde. Lukas' hetero-act havde altså været overbevisende. For havde der været blot den mindste antydning af, at Lukas måske var lidt bøs-bøs, så var der ingen hetero-fyre i verden, der ville vove at blive set med armen om ham.

Fyren svingede frem og tilbage med Lukas' skulder som eneste holdepunkt og forsøgte at smile til mig med øjne, der ikke kunne fokusere.

- Jeg er så fuld, jeg er så sindssygt fuld, blev han ved: - Mig og An ... bøvs ... Andreas, ikke, vi startede allerede klokken fire, mand, vi har drukket mindst halvanden kasse øl og nogle flasker fji ... fjis ... fisk, ikke, det er så vildt, du skulle se hans værelse, der er bare flasker over det hele. Over det hele, mand!

- Godt at se, at du har fået venner allerede, hviskede jeg ironisk i Lukas' øre. - Så virker planen jo.

Lukas smilede sarkastisk til mig, og først der lod det til at gå op for fyren, at Lukas stod med mig i hånden.

- Er det din kjæreste, hva'? Er hun? afhørte han. - Hun er sgu da meget lækker, for fanden da Lukas, godt gået!

Han plaprede i et tonefald, der skulle forestille at være lavt og indforstået, men fordi dj'en i samme nu skiftede mellem to plader med en ureglementeret to sekunders pause mellem numrene, kunne alle omkringstående tydeligt høre ham.

Jeg blussede med det samme og så ned i gulvet. Vidste ikke, om de kiggede på mig, men jeg ville ikke se op for at tjekke.

- Det er Siv, præsenterede Lukas.

Han lød faktisk stolt over, at hans fake kæreste fik ros af hans stinkestive klassekammerat. Jeg nikkede hej, men fyren havde allerede vendt sin opmærksomhed mod indgangsdøren.

- Elisabeth, for satan, du er for lækker! skreg han efter en pige, der netop var trådt indenfor.

Hun så sig febrilsk om efter en redning, men fyren var allerede nået hen til hende, greb hende om livet og løftede hende vaklende i vejret. Heldigvis satte han hende ned igen med det samme. Hun smilede lidt genert og meget lettet.

- Jeg er så fuld ... begyndte han.

Jeg trak Lukas over mod baren, der var lavet af en række borde pakket ind i papirsdug, hvorpå der var malet festlige elementer som ølflasker og penisser. En håndfuld 2. g-drenge stod i bar overkrop med sorte butterflys og betjente de tørstende med håndbajere for en 10'er og drinks for 20. Vi stillede os bag i køen.

- Mums, sikke et syn, savlede Lukas i mit øre.

- Tag lige og straight dig selv op, hvis du vil blive ved med at flette fingre med mig, kommanderede jeg hviskende.

- Uh, h for hetero. Og for heks, lo Lukas og klemte min hånd drillende.

En af fyrene i baren kiggede nysgerrigt på os. Jeg ved ikke, om han havde hørt noget, men jeg smilede undskyldende til ham som for at antyde, at min "kæreste" bare var et beruset pjattehoved. Eller blot som undskyldning for at have tildraget mig opmærksomhed. Men han smilede igen. Og sprang de to foran os i køen over for at stille sig foran mig.

- Hvad skulle det være? spurgte han galant. - Vi kan blandt andet tilbyde den bedste årgang fra Ceres Bryggerierne, der er tale om en ægte feinschmecker-øl med en blid bundnote af rønnebær og urin.

- Uhm, det lyder lækkert, sagde Lukas.

Han slap min hånd, lagde begge hænder på disken og lænede sig ligesom tilfældigt lidt ind imod den afklædte bartender, mens han lod som om han så på en håndskreven planche med drikkevarer og priser. Jeg himlede med øjnene bag lukkede øjenlåg.

For første gang gik det for alvor op for mig, at denne plan kunne gå fuldstændig galt. Med den attitude, Lukas havde, ville han afsløre os inden for en uge, og jeg ville blive kendt skolen over som en kæmpeidiot. Enten ville alle grine af mig, fordi jeg var så dum at blive kæreste med en så åbenlys bøsse, eller også ville de gætte sammenhængen, og så ville de le af mig, fordi jeg er ... det der.

Jeg puffede Lukas hårdt i siden. Hans ene støttehånd mistede kontakten med bordet, og han var lige ved at sende panden ned i det, men fik standset overkroppen i tide. Formentlig fordi han tager 150 mavebøjninger hver morgen og har en okay muskelmasse gemt inde bag det splejsede ydre.

- Jeg vil gerne have en øl, mumlede jeg halvt til Lukas, halvt til fyren bag baren.

- Også til mig, nikkede Lukas.

Bartenderen dukkede sig ned under baren og vendte tilbage med to flasker, som han knappede op i en hurtig, indøvet bevægelse, mens han blinkede til mig. Han stak Lukas den ene flaske og rakte den anden hen imod mig, men da jeg ville tage den, trak han den tilbage, så jeg greb ud i ingenting.

- Vi må hellere tjekke, at finanserne er i orden. I disse tider kan man ikke være for forsigtig, sagde han med et skævt smil.

- Så sandt, så sandt, begyndte Lukas med sin Far til fire-onkel Anders-stemme. - Her, min gode mand, her har De betalingen i klingende guld.

Lukas stak bartenderen en 20'er, som han sendte videre ned i en metalkasse uden at tage blikket fra mig. Jeg skyndte mig at kigge ned i den anden ende af aulaen. Dj'en moonwalkede rundt om pulten og skreg "yeah" ned i en mikrofon, der forvrængede lyden, så det næsten lød som et langt bøvs. Jeg vendte mig om mod baren.

- Jeg hedder Nicolai, fortalte bartenderen, der åbenbart ikke havde taget blikket fra mig i mellemtiden. - Hvilken klasse går I i?

- Jeg går i 1. b og Siv der går i y. Også første, svarede Lukas for os begge.

- Siv? Kønt navn. Nordisk, sagde Nicolai.

- Ja, var det ikke hende, der bappede Thors hammer? spurgte Lukas.

Vulgær som kun han kunne være det.

- Nej, det var Sif, rettede Nicolai.

- Sif, Siv, kartoffel-kartoffel.

Lukas trak på skulderen. Nicolai rakte mig endelig min øl, og jeg tog en stor slurk. Smagen var som beskrevet.

- Ja, okay, kartoffel, sagde Nikolai langsomt.

Det så overhovedet ikke ud, som om han var med på Lukas' oversatte amerikaner-slang, men så blinkede Nicolai endnu en gang til mig og fortsatte med at betjene de næste i køen.

Vi satte os over i et hjørne, hvor vi stadig havde udsigt til baren. Det insisterede Lukas på.

- Han er godt nok mums, kommenterede han.

Han nikkede op mod Nicolai og hans bare overkrop, der stod i baren i det dæmpede lys, som dog ikke var dæmpet nok til, at man ikke kunne se aftegningerne af hans brystmuskler selv på afstand. Jeg hostede højt og afbrød Lukas, lige da han lagde an til at begynde en længere svada om omtalte overkrop.

- Ja-ja, men kigge, det må jeg da have lov til, lo han og klinkede sin øl mod min. - Puha, det her bliver sværere, end jeg troede.

- Mm, medgav jeg.

Så nærmest slugte jeg resten af min øl, fordi jeg i det samme spottede Emma Langelemma på vej ind i aulaen.

- Er det okay, hvis jeg smutter over til dem fra min klasse? spurgte Lukas, da vi havde siddet i stilhed et par minutter.

Jeg nikkede. Selvfølgelig.

- Vi behøver jo heller ikke holde hinanden i hånden hele tiden, beroligede han. Nok mest sig selv.

Hvorefter han hoppede ned fra bænken og gik hen imod en gruppe, der var centreret omkring den meget berusede fyr, vi havde mødt ved indgangen.

Kapitel 4
Jeg tøvede lidt med at flytte mig. Det føltes egentlig meget godt bare at sidde i hjørnet og betragte de andre. Men samtidig var jeg også godt klar over, at den her tilskuerposition sandsynligvis var den, der havde gjort, at jeg aldrig havde været med til noget i folkeskolen. Hvis der skulle laves om på det, var der kun én til at gøre det.

Jeg rejste mig langsomt og slentrede hen imod min klasse, der havde samlet sig om Emma og to andre af pigerne. De var i gang med en historie om Emmas far, der havde kørt dem ind på skolen. Altså helt ind på skolen. Helt op til hovedindgangen, hvor han var stået ud af bilen iført weekendhabit og havde holdt døren for Emma, så hele skolen kunne se det.

- Ej, nogle gange er han bare så herrekikset, lo Emma.

Men hun lo på en charmerende måde, der afslørede, at hun trods hans kiks stadig var meget glad for sin far.

- Hej Siv, hilste en af fyrene.

Morten hed han vist. Jeg nikkede. De andre vendte sig halvt om mod mig, og pigerne tjekkede hurtigt mit outfit ud. Jeg var gået desperado-shopamok i de mest hetero-agtige butikker, jeg kunne finde: H&M, Vero Moda og Vila. Så nu var min garderobe fyldt med heterotøj. Tøj, der var stramt de rigtige steder; både foroven og forneden, posede nederdele, en enkelt kjole og tilmed et par sko med halvhøje hæle, som viste sig at være forbavsende nemme at gå i.

De nikkede til hilsen - og måske ligefrem godkendelse - og spredte sig lidt, så kredsen blev udvidet nok til, at jeg også kunne være i den.

- Hvad drikker vi, spurgte en af pigerne og pegede på min flaske.

Inde i mit hoved sagde jeg: "Det bedste fra Ceres. En dejlig tør årgang med bundnote af rønnebær og urin", men det kom ikke helt sådan ud.

- Øh, øl.

Som om de ikke kunne se det.

- Yeah, tis-øl, det er min yndlings, jublede Morten, eller hvad han nu hed.

De andre grinede. Pokkers, jeg skulle have sagt det.

- Hvor mange skal I have med? spurgte han.

Han fik en håndfuld 10'ere og smuttede op imod baren, hvor Nicolai stadig flirtede sig gennem betjeningen.

- Ej, den er bare så god, den sang, hvinede en af pigerne og så henført op imod dj'en.

Jeg registrerede blot, at det var endnu en ligegyldig popsang, da Emma greb mig om håndledet og trak mig med ud på dansegulvet.

- Kom nu med, råbte hun over min skulder til de andre, der straks fulgte trop.

Vi vred os svedende igennem et par sange, indtil Morten - jo det var nok det, han hed - og en anden fyr begyndte at hyle som ulve, fordi de var blevet forladt alene med kun vores øl til selskab. Så fnisede pigerne omkring mig, brød dansen op, og vi gik hen til dem, tog øllene og skålede. Og jeg havde aldrig følt mig så meget som en del af noget socialt før.

Aftenen fløj af sted, jeg dansede til musik, jeg normalt afskyr, drak for mange tis-øl, skålede med hele klassen, småsnakkede med pigerne i toiletkøen og snavede med Lukas, da vi på et tidspunkt løb på hinanden i baren.

Vi har tit ladet, som om vi tungekyssede for sjov, så det føltes helt udramatisk at gøre det rigtigt. Og jeg tænkte ikke specielt over, at det var ham, jeg kyssede med, og ikke Scarlett Johansson. Vi var også meget fulde begge to. Og det er jo altid en udmærket undskyldning for at opføre sig som idiot.

Senere slog musikken over i de langsomme numre, og 2. og 3. g'erne begyndte at kinddanse. De fleste 1. g'ere holdt sig borte fra dansegulvet, selvom der var op til flere folkeskole-kærestepar - altså ud over Lukas' og mit fakeforhold.

Jeg satte mig på et bord og drak af min øl nummer alt for mange. Emma kom hen ved siden af mig, stak tungen lidt ud mellem læberne og så meget koncentreret ud, da hun overdrevent besværet fik sig løftet op på bordet ved siden af mig - et lille act for at gøre grin med sin lille størrelse.

- Puh, bjergbestigning, grinede hun.

Jeg ville berolige hende med at sige, at så lille var hun altså ikke. Men i stedet grinede jeg bare lidt forsigtigt.

- Jeg er så lille, at jeg kunne være nede i en ølflaske. Jeg skal faktisk passe på ikke at falde ned i en, når jeg drikker af den.

- Men hvis det sker, får du sikkert lov til at opfylde folks ønsker, sagde min mund, inden hjernen nåede at fatte, hvad den havde gang i. Sikkert som payback for at hælde så mange fæltsmagende øl i den hele aftenen.

- Det kunne være meget sjovt, lo hun.

- Ja, det er da en okay arbejdsdag. Hvad ønsker du dig? Mand, hus og børn, værsågod. Sådan, det var den arbejdsdag. I morgen: nyt hår og nye bryster. Simsalabim.

Min mund var slet ikke til at stoppe igen.

- Hey, du er jo totalt sjov, Siv, smilede Emma.

Jeg blev helt paf. Og hvis ikke alkoholen og den efterhånden ret høje temperatur i aulaen allerede havde gjort mig helrød i ansigtet, så ville jeg helt sikkert være blevet det nu.

- Er du seriøst kærester med Lukas? spurgte hun så.

Det måtte jo komme.

- Ja, svarede jeg og skyndte mig at tage en tår af min tomme øl for at camouflere en eventuel løgnergrimasse.

- Jeg har gået i klasse med ham i folleren, fortalte hun.

- Nå, svarede jeg, som om jeg ikke vidste det.

- Du må altså ikke blive sur nu, men jeg troede helt ærligt, at han var bøsse, begyndte hun og skævede til mig. - Det er bare, han har altid gået i det der mærkelige tøj, og så hans hår, og du ved. Ja, og så har han altid ligesom sagt sådan nogle ... øh ... altså ret bøssede ting, fortsatte hun.

- Som hvad?

- Ja, altså, lidt med sådan en bøsset stemme og sådan. Ej, det lyder totalt åndssvagt, det må du undskylde.

- Det er okay, sagde jeg bare.

Hvad skulle jeg ellers sige? Fare op og begynde at forsvare Lukas, jeg ved jo godt selv, hvordan hans hår så ud indtil for en uge siden. Hans frisure havde været så stor en katastrofe, at det var lige før, Afrika havde ringet og sagt, at de havde startet en indsamling for at samle penge ind til den.

- Hvor længe har I været kærester?

Her rettede jeg en stor tak til vores dækhistorie, for uden den var jeg sikkert hurtigt endt i en række modstridende svar - sandsynligvis pakket ind i utroligt mange øh'er - men Lukas og jeg havde aftalt det basale; hvor, hvornår, hvem der havde sagt hvad og den slags.

- Et halvt års tid.

- Vildt, så har I altså været kærester, mens vi har gået i 9.?

- Ja, det var der i februar, at vi begyndte at komme sammen, opsummerede jeg dækhistorien.

- Det har han bare overhovedet ikke sagt noget som helst om!

- Har han ikke, sagde jeg, blot for at trække tiden ud.

- Ej, du skal ikke blive ked af det, han og jeg har aldrig talt ret meget sammen, så det betyder altså ikke noget, at han ikke har sagt det til mig, forsikrede hun mig.

Jeg så forundret på hende. Her sad Lukas' største plageånd og beroligede hans fiktive kæreste - en pige, hun stort set lige havde mødt.

- Nu bliver du ikke sur på mig, fordi jeg sagde det, spurgte hun helt stille.

- Nej, overhovedet ikke. Jeg ved godt, hvordan Lukas kan virke på folk, men vi har kendt hinanden i mange år, og jeg ved ikke, jeg ser nok bare nogle andre sider af ham, forklarede jeg.

Så tæt på at være sandt, som det kunne være midt i løgnen.

- Fedt, jeg mener, altså, det er da dejligt for jer, sagde hun og smilede. - Og nu vi taler om dejlig, har du så set ham 2.g'eren, der stod i baren først på aftenen? Med de mørke krøller.

- Nicolai?

- Hedder han det?

- Hvis det er ham der, du mener, sagde jeg og pegede diskret på ham ude på dansegulvet, hvor han dario-dansede meget tæt klistret op ad en rødhåret pige.

- Øv, han danser med en pige. Se hende lige, stort hår, gode bryster. Tror du, jeg kunne vippe hende af pinden?

- Øh, ja altså, helt klart, fik jeg fremstammet.

Hun smilede til mig, hoppede ned og rakte sin hånd tilbage mod mig.

- Så kom.

- Hvorfor?

- Vi skal da give ham en grund til at lægge mærke til mig!

Og så hev hun mig med ud på dansegulvet endnu en gang. Hun lagde sine hænder om min talje, trak mig helt tæt ind til sig - så tæt, at hendes bryster pressede sig ind mod mine ribben - og lagde sit hoved ind mod mine bryster.

Jeg kunne pludselig ikke huske trinene til kinddans.

- Det er søreme flot, at du går fuldstændig homo-afsløringsangst-amok på mig, når du selv står og rager løs på Emma Fucking Langelemma foran hele skolen, vrissede Lukas senere.

Men han lød ikke rigtigt sur. Vi var på vej hjem gennem byen. Vi var alt for fulde, så turen blev dobbelt så lang, fordi vi gik lige så meget til siden, som vi gik ligeud.

- Undskyld, mumlede jeg bare. - Det var ikke med vilje, hun trak mig bare ... jeg er ked af, hvis jeg har ødelagt det.

Men egentlig var jeg ikke særligt ked af det. Jeg havde danset med smukke, smukke Emma, og jeg kunne stadig mærke hendes hænder om mit liv.

- Det er sgu da pisse lige meget. Piger kan sagtens snave med andre piger, uden at nogen mistænker dem for noget som helst lebberi. Det er så skide uretfærdigt, jamrede Lukas.

- Så vi to er altså stadig kærester, fnisede jeg.

- Ja, jeg slår ikke op bare på grund af sådan en lille ting, men jeg er såret. Jeg er dybt såret, Siv, jokede han.

- Jeg er et udyr! Et kryb. En mide på en lus på en rotte på en færge fra Polen.

- Alt det! Og en usling.

Han lagde armen om mig, og vi vraltede videre ned ad gaden.

- Men seriøst, behøvede du lige danse med hende?

- Det var hende, der bød mig op.

- Hun er en møgfisse!

- Ja, hvis du siger det.

- Det er hun. Har jeg ikke fortalt, hvordan hun grinede, da jeg læste den tekst op i engelsk? Hun fucking fnisede så højt, at alle bare skreg af grin, det var så ... jeg hader hende.

Jeg sagde ikke noget. Jeg kunne godt lide Emmas måde at fnise på.

Kapitel 5
Vi skulle rystes sammen i klassen. Lære hinanden at kende. To dage i en dåseølsspækket hytte ude i skoven, og så ville vi være hinandens bedste venner. Jeg forstod nok ikke helt, hvorfor det var så vigtigt for at få en studentereksamen.

Jeg havde ikke særlig meget lyst til at tage med. Jeg blev helt træt ved tanken om at skulle stå for mig selv med opblødte stumper af cornflakes mellem tænderne og se de andre løbe semiberusede rundt i solskinnet i bikinier og spille beachvolley.

Men min mor var selvfølgelig vildt begejstret på mine vegne.

- Ej, det bliver da superhyggelig. Er de ikke smaddersøde, dem i din klasse?

- De er okay.

- Siv, pus, du vil fortryde det, hvis du ikke tager med. Tro mig, rusture er noget af det sjoveste ever!

- Rusture? Er det ikke det, man har på universitetet?

- Det er så skægt, der er alle mulige lege og spil. Da jeg var af sted første gang, var det fuldstændig vildt. Vi skulle opføre den her version af Klods Hans, og vi var simpelthen så fulde, at en af drengene fra vores gruppe brød ind i en stald hos en landmand for at stjæle en ged, fortalte hun og brød ud i en lang latterstime.

Jeg grinede høfligt og gemte mig bag køleskabslågen, så hun ikke skulle afkode udtrykket i mit ansigt.

- Men selvfølgelig havde landmanden ingen geder, der var bare køer inde i stalden, og dem kunne han jo ikke bruge. Så det endte med, at en af de andre drenge spillede geden. Det var nu også meget sjovt, han kravlede rundt på alle fire, og Klods Hans red rundt oven på ham, mens vi andre ... Ej, tager du al juicen?

- Undskyld, der var kun til et glas, vil du have det?

- Nej, pyt, en af os må bare huske at købe noget med hjem i eftermiddag, sagde hun ud i luften.

Jeg gjorde en mental note om, at jeg skulle huske at gøre det, for hun ville sikkert glemme alt om juice og datter og først komme i tanke om det i aften klokken halv 11 og så gå i selvsvingspanik, spæne ned i kiosken og komme hjem med fire forskellige slags, men ingen appelsin, som er den eneste juice, jeg drikker.

- Nå, men tager du med så? forhørte hun.

- Mm, ja, tilkendegav jeg bag juiceglasset. .

- Du ved jo, at det er op til dig selv at gøre en indsats, ikke, sagde hun og blinkede til mig, inden hun hastede ud på badeværelset. - Ej, fuck, den er allerede halv. Er det dig, der er løbet med mit fladjern?

- Har du set mit hår for nylig, sagde jeg til juicen.

Mit hår er intet sted mere end syv centimeter langt.

- Har fundet det! Skal du ikke også af sted?

Jeg tog i skole og meldte mig til hytteturen. Min mor havde jo ret i, at det var op til mig selv at forsøge at blive en del af det sociale. Også selvom jeg havde en stærk mistanke om, at det sociale hovedsageligt ville bestå i at drikke sig sanseløst beruset, opføre sig pinligt og undskylde det dagen efter med, at "jeg var simpelthen så fuld."

- Helle for den nederste køje, hvinede pigerne, da vi blev lukket ind på sovesalen.

Flashbacks til lejrture i folkeskolen - dengang var det bare overkøjen, kampen stod om. Jeg trak på skulderen og hoppede op i en overkøje så langt væk fra døren, jeg kunne komme. Madrassen var tyndere end et kladdehæfte.

- Godt set, Siv, mere privatliv hernede i hjørnet, sagde Mathilde og lagde sin taske ind i køjen under mig.

- Ej, det er da totalt asocialt, anklagede Sofie.

Sofie var en typisk hang-around - hun befandt sig aldrig mere end en halv meter fra en af rigtigt populære. Hun så anklagende ned mod Mathilde og mig og stak fornærmet hænderne i siden. Jeg havde gået i parallelklasse med Sofie i folkeskolen, så jeg kendte hendes divagestik ud og ind.

Men det viste sig, at der var tre køjesenge mellem den seng, jeg havde valgt, og den nærmest besatte seng. Jeg skulle lige til at hoppe ned med min taske og rykke tættere på de andre - bare for at vise, at jeg skam gjorde en indsats for det sociale - men Mathilde, der havde gået i 10. på efterskole og var et år ældre end de fleste af os andre, rystede på hovedet til Sofie.

- Så kan I komme ned til os. Sådan som jeg ser det, er det jer, der er asociale, sagde hun. - Ikke også, Siv.

Hun så op på mig, men virkede ikke, som om hun behøvede opbakning, så jeg smilede bare lidt forsigtigt.

- Okay, så flytter vi, besluttede Emma.

Hun greb resolut sine ting, rykkede fire senge hen og indtog underkøjen i køjesengen ved siden af vores. Straks fulgte resten af pigerne trop. Mathilde smilede sejrrigt til mig.

Vores matematiklærer stak hovedet indenfor.

- Er I anstændige, råbte han og holdt sig for øjnene med spredte fingre. - Så er der gjort klart til rundbold bag ved hytten.

- Ej, rundbold, helt ærligt, det er så barnligt, protesterede Sofie.

Matematiklæreren var allerede ude ad døren. Sikkert skuffet over ikke at fange nogen af os i bh. De andre piger stod tøvende i en halvcirkel omkring Emmas og Sofies seng - Sofie havde åbenbart bidt overkøjeafskyen i sig for at komme til at dele køjeseng med Emma. Hun kunne bare kunsten at klistre sig så meget op ad de rigtigt populære - sådan at lidt af populariteten ville blive siddende fast på hende, til når hun var på egen hånd.

- Ja, altså, som om vi stadig går i 5. klasse, fnyste Ditte, mens hun skævede skiftevis fra Emma til Sofie.

Det sociale blev et stadig større mysterium for mig. Nu virkede det, som om det at blive rystet sammen lige så meget var noget, man gjorde som modstand mod det, der var planlagt for at ryste os sammen. Jeg gad ikke engang prøve at forstå det, og jeg syntes pludselig, at der var blevet meget trangt inde i hjørnet.

- Whatever, jeg synes rundbold er super sjovt, udbrød Mathilde så.

Hun begyndte at gå hen mod døren, men vendte sig og så op på mig:

- Kommer du ikke med, Siv?

Jeg adlød straks som en veltrænet hund uden at se på de andre piger. Taknemmelig over at have fået en undskyldning for ikke at deltage i denne mærkværdige pigevenskabs-knyttende procedure.

- Hvad kan jeg sige, jeg er en drengepige, forklarede Mathilde med et grin, mens vi gik om imod græsplænen bag hytten. - Jeg har altid elsket at være ude i frikvartererne, spille mur og kravle i stativer. Den slags, du ved. Rundbold, høvdingebold og stikbold er klart mine favoritter. Synes du ikke også, at det er vildt sjovt?

- Mm, svarede jeg bare.

Mit standardsvar, når jeg egentlig ikke er enig. Min interesse for sport døde lidt, da jeg begyndte i skole. Jeg havde indset, at når man var korthåret og hadede kjoler, så skulle man ikke også spille fodbold og kravle i træer, hvis man ville flyve under freakradaren.

Det er vildt, at så mange piger, der er ... det der, spiller håndbold. Jeg har hørt nogle påstå, at det netop er, fordi de er det, at de er gode til sport. Noget med, at man så åbenbart har mere testosteron i kroppen eller sådan noget. Jeg tror nu bare, at det skyldes, at man får lyst til at gå til den i en semivoldelig kontaktsport for at afreagere over, at man ikke kan få lov til at være sig selv.

Okay, jeg var selv ret glad for håndbold som lille og ville måske være fortsat med at spille det, hvis jeg ikke var blevet bevidst om, at jeg så uundgåeligt ville blive stemplet som harpiks-homo. Så snart jeg lærte at læse, tog bøgerne over i stedet. At sidde med snuden i en bog signalerede i hvert fald ikke ... det der. Det signalerede nørd. Men af to onder var det klart at foretrække.

På græsplænen var drengene allerede klar. Morten og Frederik skiftedes til at kaste bolden op og slå efter den med battet.

- Det var godt, piger, roste matematiklæreren os. - Kommer de andre også?

Som om vi var en slags talspersoner for pigegruppen. Mathilde trak ligegyldigt på skulderen, og han rettede i stedet opmærksomheden mod mig. Jeg sank og prøvede desperat at komme op med en forklaring på, hvad de andre piger lavede, men i det samme hørtes fnisen bag ved muren, og resten af pigerne kom frem med Emma og Sofie i front.

- Mine damer, læspede matematiklæreren og slog ud med armene, som om han ville omfavne dem alle sammen.

- Ej, fnisede Sofie og puffede Emma i ryggen.

- Skal vi have lavet nogle hold, spurgte Morten, og heldigvis vendte matematiklæreren sig om mod ham.

Det blev en overraskende sjov runde rundbold. Drengene gik vildt op i det fra starten af, og snart var pigerne også grebet af konkurrenceånden. Selv jeg kunne mærke pulsen banke, da vores hold tog føringen på en griber, og det var vores tur til at slå og løbe.

Holdgejsten var stor. Vi heppede på hinanden. Og jeg turde for en gangs skyld tage ordentligt fat om battet. Og så bankede jeg bolden helt ind i skoven. Hvormed jeg befriede halvdelen af holdet, der var fanget i den anden ende af banen.

- For satan, Siv, du er Superwoman! skreg Morten, da han som den første nåede i mål.

Vi vandt stort. Morten og de andre fire drenge løftede mig uden varsel op i en improviseret kongestol og bar mig rundt på pladsen, mens pigerne fra holdet løb bagefter og sang Simply the best, selvom de ikke kunne huske teksten. Jeg tænkte, at det her ryste-sammen faktisk lod til at virke, mens jeg samtidig bad til, at de ikke ville tabe mig.

Senere kom dåseøllene frem, men alle drak behersket, fordi vi skulle lave underholdning til om aftenen, og ingen havde tilsyneladende lyst til at være for fulde, når de skulle optræde foran hele klassen.

Jeg var igen på hold med Morten, der foreslog en afrikansk stammedans som vores nummer. Det passede mig fint, for så kunne jeg nøjes med at slå på tromme, mens drengene klædte sig af, til de kun var i boksershorts, bandt et håndklæde rundt om livet og lavede stamme-ansigtsmaling med en af pigernes kohlblyanter.

De andre piftede og hvinede, da de halvnøgne og splejsede dansede rundt, og vi var aftenens store hit.

I hvert fald indtil Emmas hold opførte et syngespil over Mona, Mona, Mona-sangen. De havde lavet teksten en smule om, og Emma vrikkede rundt på scenen med Frederik i hælene, som med en stemme, der var overdrevet meget i overgang, sang:

- Åh, Emma, Emma, Emma, hvornår kommer den dag, hvor jeg tør ta' min hånd, og vi kan masturbere sammen.

Alle var færdige af grin - på det tidspunkt var dåseøllet også begyndt at flyde mere heftigt. Sangteksten fik mig til at føle væmmelse over det vulgære og platte indhold, men samtidig følte jeg også noget, der var nærmest det modsatte, som jeg ikke rigtigt havde lyst til at indrømme for mig selv. Jeg var dog glad for, at lyset var dæmpet, så ingen kunne se mit blik, der var alt for fæstnet på Emmas stramme top.

Kapitel 6
Det var mærkeligt, at jeg så tidligt vidste, at jeg var ... det der ... at jeg ikke kunne lide drenge. Når jeg læste, hvad andre piger fortalte om det (jeg havde googlet det og omhyggeligt slettet søgehistorien bagefter), så havde det altid taget dem mange år at indrømme, og de fleste havde også været kærester med fyre, inden de endelig var sprunget ud. Men jeg vidste det bare. Sådan nærmest fra begyndelsen.

Jeg har altid godt kunnet lide at lege med drenge. Meget mere end at lege med piger. Men jeg kunne aldrig tænke mig at røre ved drengene. Jeg kan huske, at jeg mange gange selv legede, at jeg var en dreng, for så passede brikkerne ligesom bedre.

Det var jo svært ikke at opdage, at det er sådan, verden hænger sammen: Mand-kvinde, mand-kvinde; hvornår kan vi stikke af sammen? Sådan er det over det hele. Mand-kvinde-børn.

Okay, der er også ret mange homoer i tv og i musikbranchen og som sagt i håndbold, men det er, som om de også på en måde forsøger at lege mand-kvinde. Så opfører kvinden sig bare tit som en mand, eller manden som en kvinde.

Som for at kompensere for, at de ikke er normale - ved at presse sig ned i en anden normal kasse. Som om det på magisk vis vil få folk til at se dem, som de er indeni, i stedet for altid først at se deres unormale seksualitet.

Selvom jeg tit lod, som om jeg var en dreng, havde jeg aldrig villet være en for alvor. Med tissemand og alting. (Yaks!) Min krop er mig, det har jeg altid følt. Selvom det er en temmelig kompliceret følelse på den ene side at føle sig helt rigtig, som jeg er, og på den anden side, at det alligevel er helt forkert.

Jeg tror, det var derfor, Lukas og jeg blev venner. Vi genkendte den følelse i hinanden, allerede før vi selv havde indset, at vi havde det sådan.

Vi blev som bekendt venner det sidste år i børnehaven, fordi jeg pandede Tom ned, efter at han havde skubbet til Lukas, så Lukas faldt ned over en stol og begyndte at græde. Men Lukas og jeg havde nok fundet hinanden, selvom jeg ikke havde været hans ridder i skinnende flyverdragt.

For der skete noget med alle børnene på det tidspunkt, fordi vi nu var de store og snart skulle i skole. Drengene ville pludselig ikke lege med mig mere, for de gad altså ikke lege med piger. Piger var kedelige og pibede, sagde de, og det hjalp ikke det mindste, at jeg tævede den største af dem, indtil han peb. (Det var omtrent på det tidspunkt, jeg begyndte at forstå betydningen af at flyve under freakradaren).

Samtidig begyndte pædagogerne at være efter Lukas, fordi han ikke ville ud til de andre drenge og blive slået i hovedet med skovle og andre af den slags "uskyldige" drengelege. Jeg tror, det var på grund af Lukas' far.

Måske er det her bare noget, jeg har fantaseret mig frem til, men jeg har et minde, hvor jeg står ude i gangen i børnehaven, og min mor er ved at lyne min jakke, og vi hyggepludrer. Jeg må havde været omkring 3 år gammel. Lukas sidder for sig selv - som han som regel gjorde - inde ved bordet og giver Barbie kjole på. Kjolen var ikke engang lyserød. Jeg tror, den var grøn.

Pludselig kommer hans far ind ad døren og får øje på Lukas. Hans øjne bliver helt små. Han farer ind til bordet og flår Barbie og kjole ud af hænderne på drengen og trækker ham op fra stolen. Så smækker han Barbie vredt ind i brystet på Anne-Britt, som er en supersød pædagog, og hun bliver sådan helt bange i ansigtet, mens Lukas' far bare hiver Lukas udenfor. Han græder, men det er lydløs gråd.

Jeg nævnte engang episoden for Lukas, men han kan ikke huske det, så som sagt, det kan være noget, jeg selv har fundet på. Men hvis man kendte bare lidt til Lukas' far, så var det ikke helt urealistisk.

Næste morgen var hytten fuld af tomme dåseøl, og alle havde tømmermænd. Vi gik langsomt i gang med at rydde op, og ingen sagde rigtigt noget. Frederik flirtede med Emma og sang strofer fra aftenens nummer for hende, men det sjove var ligesom gået af det.

Eller det havde måske aldrig været rigtigt sjovt, heller ikke aftenen før. Det var også lettere anstrengende, at så meget skulle dreje sig om peniser. Der var dillere over det hele konstant! Grinende günthere og fnisende frederikker.

Men okay, det var muligt, at jeg lagde ekstra mærke til dem, fordi de ikke sagde mig noget overhovedet.

Bussen kom, og vi blev kørt hjem til skolen. Nogle sad og sov. Jeg kunne fornemme, at der var sket mere socialt, efter at jeg var gået i seng, men jeg kunne ikke helt bedømme, om det betød noget negativt for mit forhold til de andre, at jeg ikke havde været med til det - hvad det så end var.

Det var heller ikke sådan, at jeg gik i seng klokken 10 som en anden Kedelige Ketty. Jeg ventede, til nogle af de andre - blandt andet Mathilde - begyndte at børste tænder og den slags, før jeg hoppede op i køjen. Og der havde klokken været omkring 4.

Jeg smuglyttede til Sofies og Dittes samtale på sædet bag mig for at vurdere, om jeg havde misset noget af betydning.

- Ej, jeg var bare så fuld i nat, sagde Sofie.

- Også mig, jeg tror, jeg havde et blackout. Jeg husker ikke noget som helst efter klokken 11, klagede Ditte.

- Ej, det er totalt ligesom mig. Jeg kan så meget ikke tåle de der dåseøl, sagde Sofie.

Og jeg konkluderede, at så meget var jeg nok heller ikke gået glip af.

Jeg var ikke engang kommet hjem, inden Lukas sms'ede: Alt for fed tur! Improviseret tøjkæde på stranden. Fik set noget had. Dig?

Jeg svarede, at det havde været sjovere end forventet, og at jeg var på vej hjem i seng for at indhente den manglende søvn. Vi skulle trods alt i skole dagen efter, men det gik Lukas naturligvis ikke op i.

Han insisterede på at komme forbi og fortælle alle detaljer samt vise billeder, som han havde taget med sit dårlige mobilkamera i fuldskab, og som vistnok skulle forestille hans afklædte klassekammerater (hovedsagligt drengene) i gang med den famøse tøjkæde, men som heldigvis var lige præcis så grynede, at jeg blev skånet for synet.

- Det her cover er simpelthen konge, jublede han. - Alle har set os to kysse og kramme, så ingen har den mindste mistanke, om at jeg tjekker de andres pikkemænd ud i badet.

- Gør du da det, spurgte jeg - ærligt talt lidt chokeret.

- Om! Men jeg overdriver det ikke. Alt med måde, ikke?

På Lukas' folkeskole havde han det sidste år fået tilladelse til ikke at bade sammen med de andre, fordi deres kommentarer var blevet temmelig ondskabsfulde. De andre drenge hylede op om, at de i hvert fald ikke ville være nøgne, når han var der. Og for at vise, hvor meget de var imod det, havde de svunget med våde håndklæder efter hans mest ømme punkt.

Idrætslæreren løste problemet ved at lade Lukas benytte de badefaciliteter, skolen havde indrettet til dem, der af religiøse grunde ikke ønskede at bade med andre. ("Jeg er sikker på, at de muslimske fundamentalister er skidebegejstrede for at blive sat i bås med sådan nogle ringriddere som mig", var hans eneste kommentar).

Nogle gange forstod jeg ham ikke. I stedet for at forsøge at vise de andre, at de tog fejl i deres anklager, så gjorde han tit lige præcis, hvad de beskyldte ham for. Opførte sig overdrevent vulgært. Hvilket selvfølgelig kun gav ham yderligere problemer.

Jeg husker engang, vi stod inde i Føtex og så på læbepomader. Han tog en bøtte vaseline op og sagde temmelig højlydt noget om dens effekt - jeg har ikke lyst til at gentage kommentaren; den var rimelig eksplicit - og en mor med sin treårige foran i vognen havde set på ham med åbenlys afsky og skyndt sig at dreje ned mod rugbrødet.

Men Lukas blev ikke flov. I stedet hånlo han af hendes reaktion og parodierede heteroforargelsen, som han kaldte det. Men jeg kendte ham godt nok til at kunne se, at han alligevel blev ked af det.

Lukas lagde endelig mobilen med de kinky pixels tilbage i lommen.

- Siger Alex heller ingenting, spurgte jeg.

Alex var en af drengene fra kliken af håndklædeklaskere, som Lukas var endt i gymnasieklasse med.

- Nej, det er næsten det bedste af det hele. Han kom hen til mig, da vi sad og spiste i aftes, og satte sig ved siden af mig og sagde, at han syntes, at du var totalt nice.

Han prikkede mig i brystet for at understrege, at det virkelig var mig, Alex havde ment. - Og så sagde han, at han var glad på mine vegne.

-Voksent.

-Ja, ikke. Jeg var lige ved at blive kvalt i kødsovs. Jeg blev helt bange for, at han ville til at give mig en undskyldning og hive al den gamle bøssesnak op igen foran alle de andre, men han sagde ikke noget om det. Han begyndte i stedet at fortælle om noget, Camilla havde sagt, da de kogte spaghetti, og ja, så tror jeg bare, at vi er cool. Det er mærkeligt, men fedt.

- Skal I så til at være bedstevenner lige pludselig?

- Nej, det er jo ikke på den måde. Det er bare så fedt at se, at man kan komme videre, ligesom.

- Mm, måske er det heller ikke vildt sjovt at være totalt led hele tiden, indskød jeg.

- Nej, sikkert ikke.

- Der er nok flere end os, der har brugt det her skoleskifte til at prøve at lave sig selv om, sagde jeg og tænkte på Emma Langelemma.

- Klogt sagt, svarede han og nikkede, hvorefter han selv-følgelig ikke kunne dy sig. - Det er sgu nok, fordi Alex selv er bøs-bøs.

- Du er for meget.

- Min gaydar slår ud.

- Gu gør den ej, du ville ikke kunne spotte en bøsse, om han så tog dig i...

Jeg færdiggjorde ikke sætningen, men blev rød i kinderne over, hvad jeg var lige ved at komme til at sige. Lukas hulkede af grin.

- Du er så pervers! hylede han.

Jeg bankede min hovedpude i ryggen på ham.

- Wow, en slagstyrke, tror du ikke, du skulle begynde til håndbold, drillede han.

Han tog puden fra mig og beviste endnu en gang, at han slås som en tøs. Fire sekunder senere sad jeg oven på ham og krævede, at han bad om nåde.

Kapitel 7
Efter et par uger var skolen allerede rutine. Timerne i kemi afløstes af dansk, som afløstes af biologi og så videre, og sådan gik dagene, og så var det fredag igen, Lukas kom over, vi snakkede ugen igennem, han endte med at blive natten over og hele lørdagen, og så begyndte en ny uge.

Eftermiddagene brugte jeg på at lave afleveringer og sove, indtil Lukas kom og forstyrrede. Det virkede aldrig, som om han havde brug for at lave lektier eller for søvn. Hans energiniveau havde altid ligget højere end mit, men nu blev det virkelig markant.

Efter et par måneder indså han vist også, at han manglede mere afløb, end jeg kunne give ham, og han tog et eftermiddagsjob i en deli. Derefter lugtede han altid af røget laks. Men jeg kunne ikke nænne at sige noget om det til ham.

Vi blev ved med at give den som det lykkelige par til skolefesterne, men nu begyndte vi som regel festerne til hver vores forfest sammen med vores klasser.

Forfester var endnu et koncept, jeg lige skulle vænne mig til. Pointen var vist, at man fik muligheden for at blive for-fuld, inden man troppede op til det egentlige drikkegilde. Forfesterne viste sig dog at være meget sjove -trods drukspillene og drikkehepperiet ("bund, bund, bund!").

Det begyndte at gå op for mig, at alkoholen mere fungerede som en slags undskyldning for at kunne være social. Alle mødte op til festerne og råbte, at de bare skulle være så fulde, men to timer senere var mange stadig i gang med de første drinks. Til gengæld var stemningen langt mere loose.

Det var smart udtænkt, for kom man så til at sige eller gøre noget pinligt - i sin nærmest ædru tilstand - så kunne man altid senere bortforklare det med, hvor fuld man var.

Og jeg tog også imod den udstrakte hånd, der bød mig rom og cola, blendede drinks med frosne bær - og dåseøl. For selv inden alkoholen kunne mærkes i kroppen, fornemmede jeg, at jeg slappede af, grinede mere og fik de andre til at le af kommentarer, jeg normalt kun ville have sagt højt til Lukas.

Jeg vil ikke sige, at jeg blev en af de populære i klassen, men efter en periode fandtes den opdeling heller ikke rigtigt mere. Vi var alle sammen lige meget med, og ingen var udenfor. Vi var rystet sammen.

- Osmose, sagde biologilæreren en mandag og strålede nærmest lykkeligt.

Han smed en pose kartofler på katederet og lignede en mand, der havde Verdens mest fantastiske job. Og jeg tænkte, at jeg måske ville tage en uddannelse, hvor man både skulle have biologi og kemi.

- Vi laver grupper med tre i hver. Træk et nummer i min magiske spand, opfordrede biologilæreren bag et kæmpesmil.

Hvorefter han gik klassen rundt med skraldespanden, der var fyldt med små papirstykker med numre på. Jeg kunne godt lide ham og hans begejstring for selv den mindste opgave som at dele os ind i grupper - noget, lærerne i folkeskolen altid havde klaret med et brysk "dig, dig, dig og dig." Jeg trak nummer fire. Det samme gjorde Morten. Og Emma.

-Jeg har et forslag til, hvordan vi løser den her opgave, sagde Morten alvorligt og holdt kartoflen op foran mig og Emma, da vi var kommet ind i forsøgslokalet. - Vi skræller den, skærer den i tynde skiver og putter dem i varm olie. Hvem har noget salt?

Vi fnisede. Ja, jeg fnisede faktisk. Forsøget gik ud på at se, hvor meget vand kartoflen ville trække i forskellige saltopløsninger. Meget simpelt for enhver, der nogensinde har lavet aftensmad - og det havde jeg gjort rigtig mange gange, når min mor havde overarbejde - men den tekniske forklaring på kartoflernes adfærd var selvfølgelig alt andet end simpel.

- Vandet vil trække gennem membranen, læste Emma højt af forsøgsbeskrivelsen. - Er det skrællen, eller hvad?

-Jeg tror, det er cellemembranen, sagde jeg forsigtigt. Hun så på mig, som om jeg talte i kode.

-Ja, altså du ved, membranen rundt om cellerne i kartoflen. Øh, de består mest af stivelse ... kulhydrater, stammede jeg.

- Du har bare styr på det her shit, hva' Siv, sagde Morten imponeret.

- Øh, mumlede jeg. Mens jeg ledte efter en forklaring, som ikke ville være sandheden - nemlig at jeg havde læst forud i bogen dagen før, fordi jeg syntes, det var vildt spændende.

-Jeg fatter ikke en bjælde, sukkede Emma.

Og så var jeg pludselig på børne-tv. Rettede ingredienser an og fortalte detaljeret om de enkelte dele af processen. Begge lyttede fascineret, og biologilæreren gik forbi og lavede en løftet tommelfinger til mig bag deres rygge.

Da vi havde stillet forsøget til side, så osmoseprocessen kunne gå i gang, og var på vej ned til kantinen, sagde Emma pludselig:

- Du, Siv, har du ikke lyst til, at vi måske mødes og gennemgår det her biologidims en dag?

-Jo, selvfølgelig, klart, svarede jeg. - Øh, skal vi også spørge Morten, om han vil være med?

- Ej, skide være med ham. Det er sjovere, hvis vi kun er os to, sagde hun og lo på en måde, man vist plejer at kalde perlende.

Jeg tog en æblejuice i køledisken af bare forvirring. Og jeg drikker ellers kun appelsin.

Emma boede i et halvfornemt kvarter. Jeg cyklede derud og beundrede de store huse på vejen. Når man selv er født og opvokset i en fire-værelses, så er alt over 100 kvadratmeter et slot.

Emmas hus havde dobbeltgarage og et kromdørskilt, hvor hendes forældres navne var svunget øverst. Irene og Niels Brandt. Nederst stod der Erik, Emil og Emma. Hendes mor åbnede, da jeg ringede på. Bag hende var der en hall med en trappe op til førstesalen og en krystallysekrone. Jeg stirrede vist lidt for imponeret.

-Ja?

Hendes mors stemme lød som en fin dames; kølig og afmålt. Hun var minimum 10 år ældre end min mor, men hun så ikke gammel ud eller noget. Hendes tøj var nærmest overdrevent klassisk; pressefoldede grå bukser og en bluse i angorauld. Og hun havde højhælede på indendørs.

- Øh, jeg skulle ... Emma ... Er Emma hjemme, fik jeg formuleret.

At stå midt i denne levende damebladsreportage skræmte mig lidt. Emmas mor trådte et skridt tilbage og viste mig indenfor. Jeg vidste ikke, om jeg skulle tage skoene af. De var ikke ligefrem beskidte, men gulvene var helt blankpolerede.

Jeg skævede efter de markante runde mærker, som højhælede plejer at efterlade i trægulve - det gjorde de i hvert fald hjemme hos os. Hvilket var grunden til, at min mor jævnligt kom hjem med nye små tæpper og lagde dem over de værste gulvkatastrofer i lejligheden, mens hun lovede, at nu ville hun også blive bedre til at huske at tage støvlerne af, når hun kom hjem - hvorefter hun selvfølgelig glemte alt om det og skridtede trommende over gulvene, så underboen klagede.

Men hos Emma var der ikke et eneste mærke i gulvene. Hendes mor måtte gå konstant på tæerne.

- Denne vej, sagde moren så og begyndte at gå op ad trappen.

Jeg tog en hurtig beslutning, trak skoene af og indså straks, at det var en fejl. Der var intet sted at stille dem; der var ingen andre sko. Jeg stillede dem ved siden af en stumtjener, hvorpå der kun hang en sort høj hat - sikkert til pynt, men hvem ved, hvad rige mennesker går rundt i, når de er alene - og spurtede efter Emmas mor op ad trappen.

Hun bankede på en dør og åbnede ind til Emmas værelse, der var mindst dobbelt så stort som mit, og som var delt ind i en soveafdeling, en kontorafdeling og en hyggeafdeling med sofa, sølvgrå fatboy-sækkestol og fladskærm. Under skærmen hang en hylde med en Nintendo Wii, og ved siden af lå der en håndfuld danse- og fitnesspil.

- Du har gæster, sagde moren i et tonefald, der næsten lød anklagende.

Emma sad på en hightech ergonomisk kontorstol ved hæve-sænke-skrivebordet. Bordpladen bestod af en gennemsigtig akrylplade, og på det stod en stålgrå Mac - 24 tommer. Værelset var indrettet kun i stål, hvidt og gråt med meget lysegule akvareller på væggene. Det var flot på en lidt kold måde.

Jeg sammenlignede et sekund med mit eget rodede værelse: Intet matchede, cd'er flød i u-alfabetisk kaos, og i hjørnet af sengen lå Snuf, min halvanden meter lange tøjelg, som jeg ikke havde kunnet nænne at sende i eksil på loftet sammen med det andet, der hørte barndommen til.

- Fedt værelse, sagde jeg, da hendes mor lukkede døren bag mig.

- Min mors indretning, forklarede hun og slog ud med hånden. - Men ja, det er okay.

- Er hun indretningsarkitekt? spurgte jeg.

For at holde samtalen i gang.

- Næ, hun har bare for meget tid, lo Emma. En lidt fnysende latter.

- Ej, seriøst, så har hun sådan et importfirma, der tager designermøbler hjem fra Italien, men det er bare en hyggegesjæft. Det er min far, der tjener pengene.

- Okay, sagde jeg, fordi jeg ikke rigtigt vidste, hvad jeg ellers skulle sige til det. - Hvad laver han så?

- Han er chef for Pfizer i Danmark, sagde hun og fornemmede nok, at det ikke sagde mig noget. - Det er dem med Viagra.

Jeg kunne ikke lade være med at grine. Emma smilede.

- Ja, altså de laver også andre slags medicin, fortalte hun så. - Det er faktisk derfor, jeg har den her linje med kemi og det der. Min far synes, at det er et felt med virkelig mange muligheder, og ja, jeg vidste ikke rigtigt, hvad jeg ellers ville, så det var ligesom et okay sted at begynde.

- Det er det vel også, medgav jeg.

-Jeg havde bare glemt, at jeg hader tal og formler, grinede hun.

Jeg sagde ikke noget. Jeg har altid elsket tal og formler; de er lige til at gå til. Når man først har forstået dem, så bliver de ved med at være sådan. Ikke ligesom mennesker, der ændrer spillereglerne hele tiden, så man konstant er fire skridt bagefter.

- Hvad laver dine forældre? spurgte hun og slængede sig i fatboy'en.

Det er et utroligt dumt møbel, jeg har aldrig forstået, hvordan man sidder tjekket i sådan et, men Emma fik det til at se så nemt ud. Hun pegede på sofæn, jeg smed tasken og satte mig ved siden af den. Jeg trak biologibogen op for at vinde lidt tid, inden jeg svarede.

- Min mor er journalist, sagde jeg så.

- Ej, hvor sejt. På en avis?

-På TV 2.

- Oh, det er da megafedt. Er hun så på tv indimellem?

- Nej, hun sidder mest og planlægger og holder møder og den slags.

- Så hun bestemmer, hvad de skal sende?

- Noget i den stil.

- Det er vildt fedt. Jeg mener det. Det, mine forældre laver, er bare megakedeligt, ikke, men det, din mor laver, det er jo superinteressant.

-Tja.

Jeg åbnede biologibogen og fandt afsnittet om osmose. Jeg havde sat en gul post-it ind med en note om noget, biologilæreren havde sagt, som ikke stod der. Jeg var sådan en nørd.

- Hvad laver din far så?

-Æh, jeg har ikke nogen far, svarede jeg ned i bogen.

- Har du ingen far, spurgte Emma forundret og satte sig mere op i fatboy'en. - Hvorfor? Er de skilt?

- Nej, jeg har bare aldrig haft en.

-Jamen, er han død ... eller jeg mener, der har jo været en engang, ikke?

-Ja, altså ... det er en lidt... øh, dum historie. Min mor blev gravid med en fyr, som hun bare havde mødt en aften i byen, og så ... øh, ja, så blev jeg født.

- Seriøst?

-Mm.

- Så du ved ikke, hvem der er din far?

-Nej.

- Og hun ved det heller ikke?

- Det siger hun i hvert fald.

- Det er altså ... ja, undskyld, men det er altså ret vildt, sagde hun og smilede forlegent.

-Ja, men jeg tænker ikke så meget over det.

- Har du ikke lyst til at tale om det?

- Nej, egentlig ikke, sagde jeg undskyldende.

- Helt okay. Men så fortæl mig lige, hvad i alverden der er så interessant ved, at nogle kartofler tager på i vægt? For i min verden er vægtstigning altså super ærgerligt!

Kapitel 8
Jeg sagde ikke noget til Lukas om min og Emmas læsegruppe, selvom vi begyndte at mødes hver torsdag. Oftere og oftere hos mig, fordi Emma syntes, at det var mere hyggeligt der - selvom der var meget mindre plads. Men min mor var selvfølgelig heller ikke hjemme.

Han gættede det. Lukas kendte mig bedre end nogen anden - han var også den eneste (ud over Emma nu), der vidste det med min far. Han var den eneste, jeg nogensinde talte med om, hvordan jeg havde det med det.

Han blev ikke fornærmet over vores læsegruppe, det var ikke rigtigt Lukas' stil.

- Det styrer du jo selv, sagde han bare.

Hvorefter han greb fjernbetjeningen og zappede alle kanalerne igennem, sukkede dybt og slukkede fjernsynet igen. Så lænede han sig tilbage i sofaen og så på mig, som om det altså var min opgave at underholde ham, når tv ikke ville.

- Hun spurgte om min far.

- Hvad sagde du så?

-Jeg fortalte det, som det er.

- Hvad sagde hun til det?

- Ikke rigtigt noget. Hun var meget sød omkring det.

- Okay, aha.

- Bare fordi du ikke kan lide hende, kan hun jo godt have nogle gode sider, snerrede jeg lidt irriteret.

- Fint, fint, afværgede han. - Men hvad er det så?

Hold kæft, hvor han kendte mig - han kendte mig bedre, end jeg selv gjorde. For det var først der, det gik op for mig, at der faktisk var et eller andet, der tyngede mig. Men hvad? Jeg grublede.

- Din far, foreslog han så.

- Ja, måske er det det.

Jeg vendte den i hovedet. Det var mere end det.

- På en måde ville jeg ønske, at jeg havde en bedre historie at fortælle folk, prøvede jeg.

- En bedre historie? Som i ubesmittet undfangelse? Du er den nye Messias! Er det sådan noget, vi er ude i?

- Nej, spade. Jeg mener, hvis han nu var død eller fra Canada eller livstidsfange eller sådan noget. Det ville give mere mening.

- Det giver da hat mening! Ville du seriøst foretrække at have en far, der sad på death row?

- Nej, jo, det ved jeg ikke. Jeg ville foretrække, at jeg kunne trække et billede frem, når folk spurgte, og sige: Ham der er min far. Han er her bare ikke, fordi han er blevet beamet op i en ufo.

- Okay, jeg skal lige være sikker på, at jeg hører dig rigtigt her, sagde han og lænede sig frem mod mig i sofaen. - Du vil ikke have, at folk ved, at du er lesbisk, men du vil gerne være kendt som hende, hvis far er blevet bortført af rumvæsner?

- Jeg tror bare, det ville være nemmere.

- Med aliens i familien? Fordi du så ville få telepatiske beskeder ude fra rummet om, hvad der skal ske i morgen...

- Nej, afbrød jeg. -Jeg mener, det ville være nemmere, hvis jeg havde noget at fortælle folk. Altså ud over at min mor er løs på tråden.

- Ahh, udstødte han, som om han havde fundet cluet, der afslørede, hvem morderen var. - Du er nede over, at Emma ligesom kommer fra the perfect family, og du bor i fireværelses med mor merlot!

- Nej. Jo, mumlede jeg og indså, at han selvfølgelig havde ret:. - Okay, ja, det er ikke, fordi jeg ikke kan se, at Emma ikke også har sine problemer. Hendes mor er da seriøst... scary, faktisk, men hun har bare alt. Alting. Og en far oveni!

- Tro mig, du vil ikke bytte med Emma.

- Nej, det er heller ikke på den måde. Jeg mener bare ... arh, jeg ved ikke, hvad jeg mener.

Jeg slog frustreret ud med armene, men krummede mig så sammen i en kugle ved siden af ham i sofaen - ikke fordi jeg havde tænkt mig at give mig til at tude eller noget. Jeg havde bare brug for at blive strøget over håret.

- Det er okay, at du er misundelig på, at andre har fædre, sagde han. Og strøg mig over håret, uden at jeg havde bedt ham om det.

- Selvom jeg ærligt talt ikke kan æ det fede i dem, fortsatte han lidt sørgmodigt.

- Det er jo ikke sådan, at jeg vil have din far, sagde jeg. - Eller Emmas. Jeg vil have ... min egen far.

-Ja, jeg hører dig, snut. It sucks.

Lukas kunne bare sige tingene, som de skulle siges. Han fortsatte med at stryge mig over håret.

- Er du sådan for alvor ved at blive gode venner med Emma? spurgte han så.

- Mm, svarede jeg. - Det er ikke et problem, vel?

- Bare pas på, advarede han.

- Hvad mener du?

- Hun er pissefalsk, du kan ikke stole på hende.

-Jeg synes altså, hun er sød, forsvarede jeg.

- Ih ja, sød! Hun er en darling. Men jeg siger bare, at du ikke skal regne med, at hun er din bedste ven eller ...

Han holdt brat op med at stryge mit hår.

-Åh nej, du har et crush på hende!

Jeg fløj op fra mit leje for at afvise påstanden, men han var jo allerede tunet superskarpt ind på mit følelsesliv, så nu kunne jeg naturligvis ikke skjule dette ubestridelige faktum - som jeg ellers havde forsøgt at lyve for mig selv om.

-Jøsses, af alle piger i byen, så falder du lige for Langelemma, sukkede han højdramatisk og lænede sig tungt tilbage i sofaen. - Du er da også ude efter at blive såret.

- Det er jo ikke noget, jeg har tænkt mig at gøre noget ved, vel, snerrede jeg. - Jeg har jo også allerede en kæreste.

- Jeps, og du har i den grad overscoret, prøv lige at se det vaskebræt her, drillede han.

Han løftede op i sin bluse og blottede sit solariebrune fuglebryst. Stemningen lettede på stedet. Det var en af de ting, jeg elskede ham mest for. Han vidste altid, hvornår han skulle lade noget ligge og skifte emne.

-Mums, ja, har du trænet med at løfte hovedpuder og balloner? drillede jeg.

Og den kommentar inkasserede selvfølgelig et af hans tøsede slag med bagsiden af hånden - med en slagstyrke, der ville få en myre til at vende sig og sige "hey, hvad kilder du mig for?"

Kapitel 9
December og snart jul. Vi var blevet rystet så meget sammen i klassen, at en eller anden fandt på, at vi skulle være hemmelige nisser for hinanden. Gennem en lodtrækning fik vi et navn på en anden i klassen, som vi kunne drille eller forkæle hele måneden.

Ved den slags skæbnenedslag, som store kærlighedsfortællinger bliver skabt af, trak jeg Emma. Men skæbnen havde åbenbart glemt, hvor akavet jeg er. I hvert fald var jeg fuldstændig blank for ideer.

Så huskede jeg, hvor glad hun var for tyggegummi, og puttede en pakke Stimorol i hendes penalhus den første skoledag i december. Jeg tænkte, at derfra ville det sandsynligvis gå ned ad bakke med originaliteten.

Min egen nisse lagde ud med at fylde min skoletaske med hulmaskineaffald - alle de små runde stumper, der bliver tilbage, når man har lavet hullerne. Min nisse må havde samlet over en årrække for at kunne lave det drilleri. Frederik grinede så meget, at lidt snot kom ud af hans næse, og jeg tænkte, at det nok var ham.

Næste dag fandt jeg på, at jeg ville opfylde mine nissepligter ved at gøre det til en sport hver dag at snige en ny form for tyggegummi hen til Emma. Jeg puttede det i hendes taske eller hendes jakkelomme. En fredag sendte jeg to jawbreakers med posten, så hun ville modtage dem om lørdagen.

Senere fik jeg vores biologilærer, som var indforstået med ikke at afsløre min identitet, til at give hende det i forbindelse med navneopråbet. Han spillede den helt ud, lod, som om hun skulle have en skider, og bad hende komme op til katederet, hvor han overrakte en pakke blå Hubba Bubba sammen med hendes biologirapport (som teknisk æt var min biologirapport, da den var skrevet nærmest ordret ud fra mine anvisninger).

Emma gjorde det til en begivenhed hver dag i frokostpausen at berette om tyggenissens bedrifter for resten af klassen, og det betød, at jeg måtte strenge mig mere og mere an for at finde på originale ideer, fordi hele klassen nu var involveret i spekulationerne om, hvem Emmas nisse mon kunne være.

Den 20. havde vi juleafslutning, og jeg var kommet op med et afslutningsnummer, som jeg var lidt stolt af. Dagen i forvejen havde jeg bidt alle nerver i mig og var gået op til 2. g'ernes bord i kantinen, havde fundet Nicolai - fyren med butterflyen fra introfesten - og havde spurgt, om han ville overrække tyggegummiet til Emma på et tidspunkt under morgensamlingen. Han så ret overrasket ud, og jeg nåede at tænke, at han og resten af 2. g'erne ville grine mig ud, men så sagde han "ja, for fanden". Og spurgte så, hvem af tøserne Emma var.

Big mistake. Set i bakspejlet skulle jeg aldrig havde introduceret de to for hinanden. Men i situationen tænkte jeg ikke klart. Jeg tænkte som en pige, der vil give sin veninde en chance for at se nogle lækre sko eller sådan noget (som om jeg vidste noget om, hvordan pigeveninder tænker).

Jeg tænkte, at Emma, som jo synes, Nicolai er herrenice, ville blive glad for at se ham med favnen fuld af tyggegummi. Og det blev hun også. Men hun nøjedes selvfølgelig ikke med at kigge.

Vi stod oppe på en af reposerne og så ned på aulaens scene, hvor 3. g'erne opførte et julenummer - et potpourri over årets begivenheder på skolen; hvem der var kærester med hvem, hvem der var blevet fuldest og pinligst til årets fester og så kårede de den l.g-putter, der havde gjort sig mest uheldigt bemærket.

Jeg frygtede helt irrationelt, at de ville kåre Lukas - jeg havde stadig paranoia over, hvad han kunne finde på at gøre, som ville afsløre os - men de valgte en anden dreng, som i fuldskab havde smadret butiksruderne på en MacDonald's og råbt noget om kapitalistsvin, hvorefter han selvfølgelig var blevet hentet af politiet og havde tilbragt en nat i detentionen samt fået en stor bøde og et erstatningskrav. Det gjorde ham til en slags helt på skolen, men jeg syntes nok mest, at det var lidt pinligt for ham.

Men vi stod i hvert fald der på reposen, da Nicolai kom hen til os. Iført uautoriseret julemandskostume; kåben stod halvvejs åben, og han havde flyttet det hvide skæg lidt ned, så det så ud, som om han havde en hvid måtte af brysthår.

- Emma, min pige, sagde han med høj og klar stemme.

Alle omkringstående vendte sig om imod os - de var også færdige nede på scenen og ved at fjerne rekvisitter, så rektor kunne komme til at ønske os god jul. Emma snurrede rundt og stirrede med store øjne på Mr. World-julemand.

- Har du været en god pige i år, spurgte han. Hun fnisede.

- Ikke hele tiden.

- Har du gjort slemme ting, sagde han påtaget oprørt. - Så ved jeg ikke, om jeg kan give dig nogen julegaver. Men måske er den slags slemme ting, som Emma har gjort, nogle, som hun allerede har fået gaver for, sagde han så og blinkede på en måde, som Holberg sikkert ville kalde skælmsk.

- Ej, helt ærligt, uartige julemand, grinede hun og slog ud efter ham med løs hånd.

- Tyggenisæn synes i hvert fald, du fortjener en lille erkendtlighed, sagde han.

Hvorefter han overrakte hende den pose med 50 ørestyggegummi, jeg havde købt og bundet et stor rød sløjfe om.

- Tusind tak, kære julemand, sagde Emma og nejede lillepigeagtigt. - Og så glæder.jeg mig til at se, hvad jeg får af dig juleaften.

Hun smilede frækt til ham, han så et øjeblik lidt forbavset ud, men gengældte så hendes smil, bukkede og gik ned til 2. g'erne, lige da rektor begyndte på sin "kan I så alle have en rigtig god jul."

-Jeg har bare den bedste nisse i klassen, hvinede Emma hviskende til os, der stod omkring hende.

Jeg blev pudsigt nok ikke særlig glad for komplimenten, men senere i klassen, da vi skulle afsløre vores hemmelige nisseidentiteter, og hun sprang hen over bordet, løb hen til min plads og gav mig en kæmpekrammer, var jeg alligevel meget glad for begejstringen.

- Det havde jeg så meget ikke gættet, grinede hun. - Superæjt gjort, Siv.

Resten af klassen supplerede med rosende ord, om hvor god en nisse, jeg havde været, og genopfriskede de bedste af mine tyggegummiafleveringer, som den i idræt, hvor jeg havde klistret en æske V6 fast i en badminton-fjerbold og bedt en af drengene fra Parallelklassen om at serve den til hende.

Min egen nisse viste sig at være Frederik, men det havde jeg gættet, og han gav mig en chokoladenisse og sagde undskyld for alle drillerierne - som ud over hulmaskinehullerne blandt andet havde involveret at putte chili på sugerøret af en appelsinjuice, inden han efterlod den på mit bord med venlig hilsen fra nissen. Samt i at sætte en seddel på ryggen af mig, hvor der stod spank me, I need it, der betød, at jeg fik et par klap bagi, før sammenhængen gik op for mig.

Der var stadig meget ved det sociale, jeg ikke forstod. Og jeg smed chokoladen ud senere; once burned...

Kapitel 10
Om aftenen var der juleafslutningsfest. Mathilde lagde hus til forfesten. Hun boede ikke så langt fra Emma, men i et helt almindelig parcelhus med en forhave fyldt med spraglet plastildegetøj, fordi hendes mor var dagplejemor.

-I skal bare lade, som om I er hjemme, sagde moren og slog ud med armene til velkomst.

- Super, hvor er pornoen, råbte Frederik, og pigerne fnisede.

Men Mathildes mor tog det pænt og grinede bare. Mathilde selv blandede drinks og rakte mig en sygeligt udseende grøn væske i et glas med salt hele vejen rundt på kanten.

- Det er en margarita, forklarede hun. - Tequila og lime, det smager vildt godt.

Det gjorde det ganske rigtigt, og jeg drak mere, end jeg plejede, allerede inden pizzaerne blev bestilt. Så det var drinks på tom mave og uden at ane, hvor meget alkohol der egentlig var i det grønne. Klassisk brøler.

Vi sad i rundkreds i stuen og snakkede. Jeg kan ikke huske om hvad, men jeg fik dem til at grine mere end en gang. Men måske var det bare min begyndende beruselse, de lo af.

- Hvordan fik du Nicolai overtalt til at gøre det der i dag? spurgte Emma på et tidspunkt.

Hun havde lokket mig til at gå med hende ud på toilettet, hvor hun trak trusserne ned og tissede, mens hun fortsatte med at tale til mig som det naturligste i verden. Jeg drejede mig halvt, så jeg stirrede ind i bruseren. Det føltes for underligt at se på et menneske i den situation.

-Jeg spurgte bare, forklarede jeg, som sandt var.

- Og det gad han godt? Jamen, hvorfor?

Hun flåede en halv meter toiletpapir af rullen og foldede den pænt sammen, inden hun tørrede sig. Ja, okay, jeg kiggede lidt alligevel!

- Ved jeg ikke, han syntes vel, at det var skægt.

- Ej, der må have været mere i det end det, spekulerede hun videre, mens hun rejste sig og skyllede ud.

- Måske, sagde jeg og trak på skulderen.

Hun vaskede hænder meget grundigt; helt op omkring håndleddene med sæben og skyllede rigtig længe, inden hun omhyggeligt tørrede dem i gæstehåndklædet.

- Tror du, han er interesseret? spurgte hun og fangede mit blik i spejlet over håndvasken.

- Hvem?

-Ja, Nicolai, selvfølgelig.

Hun vendte sig og så direkte på mig. Hendes hår fulgte langsomt med bevægelsen, som om hun slog med det i slow motion. Eller måske var det snarere mine øjne, der afspillede filmen i flere hastigheder samtidig.

- Interesseret i hvad?

-1 mig selvfølgelig, din fulderik, fnes hun.

- Det kan da godt tænkes, svarede jeg snøvlende.

Hvorefter jeg var lige ved at vælte bagover og slå hovedet mod bagvæggen i brusenichen. Jeg var ikke vant til at drikke så meget så hurtigt, og jeg var slet ikke vant til at styre min krop, når den opførte sig sådan.

- Hey Siv, pas lige på, skældte Emma.

Hun greb min hånd og trak mig tilbage, jeg tumlede ind imod hende og omfavnede hende. Jeg hang om hendes skuldre og mumlede beruset.

-Jeg kan i hvert fald ikke forstå, hvis han ikke er interesseret i dig.

- Du er den bedste, sagde hun.

Og gav mig et smækkys på munden.

Jeg trådte overrasket et skridt tilbage. Mine ben vidste ikke helt, hvad de lavede. Jeg stirrede på hende.

- Ej, det var bare for sjov, undskyldte hun og blev rød i kinderne. - Seriøst, Siv, bare glem det, ikke.

- Men, mumlede jeg.

Hun skyndte sig at låse døren op og gå ud af badeværelset. Jeg låsede efter hende og satte mig på toilettet og rørte ved mine læber. Skete det lige?

Da jeg kom ud fra badeværelset, hang Emma op ad Morten, der var ved at bestille taxaer, så jeg satte mig ned og tømte hurtigt kanden med magaritaer. Set i bakspejlet nok den dummeste beslutning af alle, men på det tidspunkt manglede mine hænder noget at foretage sig.

Taxaen ud til skolen snurrede på en måde, der måtte være et brud på trafikreglerne. Emma var ikke i vores bil, hun sad i den med Morten og Frederik, og jeg var endt i en ren pigebil, selvom jeg ikke kan huske, hvordan jeg kom ud til den.

Mathilde og jeg kanon-skrålede noget Tori Amos, og de andre piger i bilen fnisede, fordi de ikke kendte hende og troede, at vi bare fandt på teksten undervejs - indrømmet; vi lød nok heller ikke specielt godt. Taxachaufføren virkede i hvert fald meget lettet over at slippe af med os. Jeg kunne næsten ikke gå, da jeg væltede ud af bilen.

- Mathilde, hvad er det, du har hældt i mig, fnes jeg anklagende.

Hun lagde armen under min og nærmest slæbte mig ind i aulaen, hvor Last Christmas blæste os halvt omkuld. Lukas iført blå Tuborg-nissehue med blinkende kvast - nok det mindst bøssede, jeg nogensinde havde set ham iført - fik øje på os. Han kom straks hen og befriede Mathilde for mine 58 kilo dødvægt.

- Seriøst Siv, hvor meget har du drukket, spurgte han lidt irriteret.

- Mangemangemargatiha, hikkede jeg.

-Jeg tror, vi skal finde et sted at sidde, sagde han og slæbte mig hen i et hjørne.

Han gik et øjeblik, som jeg brugte på at beundre fliserne mellem mine ben. Simpelthen fascinerende, at man kan lave så lige furer. Og så mange af dem der var. Lukas vendte tilbage med et stort glas vand.

- Prøv at drikke det her, lokkede han.

- Nul, jeg drikker aldrig mere.

- Det er bare vand.

-Jeg drikker kun appelsinjuice, hvor mange gange skal jeg sige det? råbte jeg.

Lukas så hjælpeløs ud. Pludselig stod Nicolai ved siden af ham.

- Julemanden, udbrød jeg.

Det undrede mig, at de stod så skævt, inden det gik op for mig, at det var, fordi jeg havde lagt mig ned på bænken.

- Har du brug for hjælp, spurgte Nicolai.

-Jeg tror, jeg skal se at få hende hjem, sagde Lukas.

-Jeg går aldrig hjem, sang jeg sejlende på bænken.

- Måske skal jeg ringe efter en taxa, sagde Lukas.

- Du får aldrig fat i en nu. Det er store julefrokost-aften.

- Fuck, hvad fanden gør vi så?

- Kan du ringe til hendes forældre, eller bliver de hysteriske?

- Nej, hendes mor er cool, men jeg tror ikke, hun er hjemme, sagde Lukas.

- Min mor er ikke cool, protesterede jeg. - Hun er på druk.

- Look who's talking, snerrede Lukas.

- Gider du se efter hende, mens jeg prøver at ringe, spurgte han Nicolai.

Nicolai må åbenbart have nikket, for Lukas fiskede mobilen op af min lomme og gik udenfor for at ringe til min mor.

Nicolai satte sig på bænken neden for mit hoved, og jeg væltede om på ryggen og så op på ham. Han smilede ned til mig.

- Lukas er sur på mig, grinede jeg.

-Ja, av, det er ikke så godt, sagde han.

- Måske slår han op!

Jeg kunne ikke lade være med at fnise, Nicolai så lettere overrasket ud, men begyndte også at grine.

- Hvad er det, der er så sjovt? lød en lys stemme et sted oven for mit hoved.

Emma. Hun havde stramme sorte jeans på og lange støvler. Fra min synsvinkel så hun enormt høj ud. Hun havde kysset mig.

- Det er en hemmelighed, sagde Nicolai konspiratorisk.

- Hvor slem skal jeg være for at høre den, fnisede Emma.

-I 1. g-piger er jo helt ude af kontrol. Sådan var det godt nok ikke i min tid, sagde Nicolai og spillede chokeret.

- Emma kan godt lide tyggegummi, var mit intelligente bidrag til samtalen.

De brød begge ud i latter, men i det samme kom Lukas tilbage. Han så et sekund koldt på Emma, men talte til os på bænken, som om hun ikke var der.

- Din mors telefon gik på svareren, så jeg ringede til min mor. Hun kommer og henter os om 10 minutter.

- Ups, svigermor, det var ikke så smart, hva', sagde Nicolai til mig.

- Sludder, Lukas' mor elsker mig. Hun synes, jeg er det mest fornuftige i hans liv.

Det havde Lukas nemlig fortalt mig ved flere lejligheder.

- Heldigt, at hun så skal se dig i denne fornuftige tilstand, sagde Nicolai.

-Ja, det kan da være, at jeg begynder at se lidt bedre ud i sammenligning, lo Lukas.

Han løftede mit hoved og møflede sig ublidt ned på bænken, hvor det havde ligget, hvorefter han sænkede det ned i skødet. Så kunne han lige lade, som om han var den betænksomme kæreste, der ville stryge mig over håret - men i virkeligheden ville han bare gnide lår med Nicolai.

- Hvor længe går der, inden hun er her, spurgte Emma.

- Der går nok 10 minutter, svarede Lukas efter en kort pause.

Jeg gætter på, at han overvejede at give hende the silent treatment, men så nok konkluderede, at Nicolai ville synes, det var underligt. Og Lukas havde helt sikkert ikke lyst til, at Nicolai skulle tro, han var underlig.

- Så kan jeg godt lige nå ned at tisse, ikke? Jeg vil gerne hjælpe Siv med at komme ud i bilen, sagde hun og så på Nicolai;

- Det kan du sikkert godt nå, svarede Nicolai smilende. - Eliers tror jeg også, at Lukas og jeg er stærke nok til at bære hende sammen.

- Du er i hvert fald, sagde hun, bed sig frækt i underlæben og skridtede væk på de høje hæle. Klik, klik, klik.

Jeg så efter hendes tarveligt stramme jeans, da de smuttede ind mellem nogle andre. Var det sådan, man flirtede? Eller gjaldt det kun, hvis man var af hunkøn og flirtede med en af hankøn? Det, jeg mener, er, ville det nytte noget, at jeg sagde til Emma, at hun var stærk? Og hvor meget ville jeg i det tilfælde være nødt til at tygge på min læbe imens?

- Har I været kærester længe? spurgte Nicolai Lukas.

- Et halvt års tid. Men vi har kendt hinanden altid, svarede Lukas - præcis som drejebogen foreskrev.

- Så I skal også giftes engang og alt muligt?

- Det ved jeg ikke lige, mumlede Lukas.

- Bryllupper er noget småborgerligt marengsindhyllet sjubang-gøgl, bød jeg ind fra min liggende kommentatorstilling.

- Nå, ja, så kan jeg godt se, at du ikke lige er i frierhumør, grinede Nicolai.

-Men mine forældre ville sikkert elske det, sagde Lukas. - Mig og Siv og tre rollinger spærret inde bag en ligusterhæk.

-Jamen, så ved de jo også, hvor de har en, ikke? sagde Nicolai.

Hans tonefald ændrede sig en smule - fra kammeratlig lattermildhed til et lidt mere seriøst leje. Jeg lå i en vinkel, så jeg kunne æ deres ansigter nedefra. Pludselig så de begge ret alvorlige ud. Lukas' ansigt rykkede en centimeter tættere på Nicolais - heldigvis uden at Nicolai lod til at bemærke noget. Hvis mine arme have fungeret, havde jeg flået Lukas' forvildede hoved tilbage i normal - ubøsset - afstand.

-Jeg tror bare, mine forældre gerne vil have, at jeg spiller de normales spil, sagde Lukas med et skuldertræk, der skulle få det til at virke, som om han var ligeglad.

- Ikke falder for meget uden for normen og begynder at eksperimentere med hårfarver og hash og med at tænke selv, mener du?

- Præcis!

- Lyder bekendt, medgav Nicolai.

De tav begge og nikkede lidt for sig selv. I takt oven i købet. Jeg var åbenbart helt ekskluderet af samtalen.

- Men fack nu det, sagde Nicolai så.

Hvorefter han klaskede sin hånd opmuntrende ned på Lukas' lår, lige over mit hoved. Jeg kunne mærke, at Lukas sitrede ganske let ved berøringen.

- Vi er unge, og vi skal bare skynde os at leve livet, inden vi bliver ligesom vores forældre, ikke?

Han fjernede sin hånd igen. Lukas mave bevægede sig længere ind end ved en normal udånding. Han må have holdt vejret.

- Hvis jeg nogensinde bliver ligesom min far, så ved jeg ikke, hvad jeg gør, sukkede han på det sidste af udåndingen.

- Du køber en Skoda og kører på planteskolen, foreslog jeg fra bænken.

Vi gav os alle tre til at le højt af det mentale billede af Lukas i gang med at bære en kasse stauder ud til en græsgrøn Skoda femdørs med barnesæde. I det samme så jeg ud ad øjenkrogen Emma vokse sig større og større.

- Hvad griner I nu af, krævede hun smilende at få at vide.

- Fremtidens havesøndage, svarede Nicolai.

Det fik os til at grine endnu højere og Emma til faktisk at se en smule forurettet ud over ikke at være en af de indviede - det var sikkert også første gang i hendes liv, det var sket.

- Skal vi ikke få hende ud på parkeringspladsen, spurgte Lukas de andre to.

-Jeg kan godt selv gå, protesterede jeg, da de ville løfte mig op fra bænken.

Hvorefter jeg faldt ned og lavede en maveplasker mod fliserne.

- Tydeligvis, sagde Lukas.

De hev mig alle tre op i nogenlunde oprejst position og slæbte mig den lange vej ind mellem alle de feststemte, gennem gården og ud på parkeringspladsen, hvor de hægtede mig op på Lukas' skuldre. Han tog fat om livet på mig med et unødvendigt stramt knibegreb om mine hudfolder på ryggen.

- Uh, jeg håber, hun snart kommer. Det er vildt koldt, stønnede Emma.

- Du kan bare gå ind, vi kan godt selv klare det, sagde Lukas i et ikke helt høfligt tonefald.

Jeg havde næsten glemt, hvor meget han afskyede hende.

- Nej, nej, jeg venter selvfølgelig, sagde hun og så skjult op på Nicolai.

-Jamen, du kan da få min jakke, tilbød han et sekund senere.

-Ej, må jeg, tak.

Han tog sin blazer af og lagde den om skulderen på hende. Det var sådan noget, drenge kunne slippe af sted med at gøre. Emma smilede koket, som om hun var med i en Jane Austen-roman, hvor den slags galanterier ville passe bedre ind. "Oh, thank you, mr. Darcy."

Jeg ville have lavet himmelvendte øjne under øjenlågene, men i det samme jeg lukkede øjnene, skulle jeg kaste op. Jeg åbnede dem straks igen.

- Der er min mor, sagde Lukas lettet efter et par minutter, hvor ingen havde sagt noget, og Emma havde puttet sig ind i den otte numre for store jakke.

Den græsgrønne Skoda blinkede ind og standsede foran os.

-Jamen, hvad er det da med dig, Siv? spurgte Lukas' mor bekymret, da hun trådte ud.

Hun lagde en hånd mod min kind.

- Hun har bare drukket for meget, mor, vrissede Lukas.

- Oh, herregud da, var hans mors eneste kommentar. Hun åbnede døren til bagsædet, og de fik mig losset ind. Lukas hoppede ind på passagersædet, og det sidste, jeg så ud ad vinduet, var Nicolai, der lagde en arm om sin egen jakke for at varme Emmas forfrosne skuldre. Min Emma.

Kapitel 11
Jeg vågnede og havde det selvsagt forfærdeligt. Især da det gik op for mig, at jeg ikke var hjemme, men lå i Lukas' seng med en brækspand ved min side. Tanken om, at jeg måske havde brækket mig foran Lukas' mor, var alt andet end rar. Lukas lå ved siden af mig med dynen over hovedet. Jeg skubbede til ham og stønnede samtidig ynkeligt, så han skulle få ondt af mig. Han lod sig ikke narre.

- Glem det, du har rigtig godt af det, sagde han under dynen.

Han dukkede frem med morgenhår - og morgenånde, skulle jeg nok lige sige. ,

- Jeg håber, du forstår, at din opførsel i går var fuldstændig uacceptabel, unge dame, skældte han.

- Brækkede jeg mig?

- Nej, men det var lige ved. Min mor stillede en spand ind.

-Sødt af hende.

-Ja, det er sør'me noget helt andet, end når det er hendes eget kød og blod, der har set lidt for dybt i flasken.

Det sagde jeg ikke noget til. Lukas var engang kommet hjem i nogenlunde den tilstand, jeg havde været i, og hun havde ikke talt til ham hele weekenden. Hans far havde til gengæld råbt alverdens bandeord efter ham. Lige den slags, man har brug for med sådan et hoved. Men deres opdragelsesmetoder virkede tilsyneladende; Lukas sørgede for ikke at drikke så meget efter det. Medmindre han da overnattede hos mig. Så holdt han sig ikke ligefrem tilbage.

Hans mor stak hovedet indenfor. Hun havde selvfølgelig ikke banket på: Det brugte man ikke i Lukas' hjem. Og da der samtidig ikke var nogen nøgle i døren til badeværelset, kunne det godt give lidt stress at tisse hjemme hos ham. Lad os bare sige, at jeg havde udviklet en tissestilling, hvor jeg kunne holde døren med det ene knæ, mens jeg nærmest sad sidelæns på toilettet og forrettede mit ærinde.

-Jeg har lavet morgenmad, hvis I er friske, fristede hun.

Tanken om bacon var det eneste, der kunne få mig ud af sengen, så jeg slog dynen til side. Jeg havde kun trusser på.

- Undskyld, sagde Lukas' mor helt forlegent.

Hun bakkede ud i en næsten sammenkrummet stilling og lukkede straks døren bag sig. I virkeligheden behøvede hun ikke blive så flov; når jeg lå på ryggen, lignede jeg næsten Lukas - fuglebryst og det hele.

- Lukas, hvorfor har jeg ikke noget tøj på? spurgte jeg.

-Jeg syntes, det var synd, hvis du brækkede dig på det. Det er en pissedyr bh, den der, sagde han.

Han pegede hen på D&G'en, der lå pænt foldet hen over en stol sammen resten af mit tøj, som han også havde lagt sammen.

-Jeg ved det, for det er mig, der har givet dig den, uddybede han.

Hvad skete der for at stå og lægge tøj sammen klokken sur om natten, når man tilmed først skulle pille det af verdens mest berusede person? Men han lagde altid sit tøj pænt sammen, også når han sov hjemme hos mig. Det måtte være endnu en regel, hans mor havde opfostret ham med.

- Mm, jeg synes, det her kærestecirkus er ved at tage overhånd. Du begynder tydeligvis at tage dig visse friheder, sagde jeg og kom med noget besvær på benene.

- For resten, ham Nicolai er han ikke ret cute?

Lukas prøvede at få det til at lyde tilfældigt, men jeg har kendt ham i ti år, så jeg kunne udmærket høre undertonen - selv med tømmermænd i øregangene.

- Spørger du mig om fyre? spurgte jeg og fumlede bh'en på plads.

- Han er med garanti ikke bøsse, sukkede Lukas.

- Nej, men det er du jo heller ikke, vel. Du er i et sundt og velfungerende parforhold med en sund og velfungerende pige, sagde jeg.

Hvorefter jeg naturligvis skvattede om i stolen i forsøget på at få benene koordineret ned i mine bukser.

Hans mor havde arrangeret det helt store lørdagsbord hos familien Aksholm: Lune frostrundstykker, komplet med to slags marmelader i blå spande og en ost, der lugtede værre end Lukas' ånde.

- Der er også varm kakao, sagde hun stolt.

Jeg smilede ja tak, selvom tanken om varm kopikakao fra det tyske supermarked bragte min kvalme frem igen. Der var kun dækket op til fire, så Lukas' tvillingelillesøstre måtte være på hestelejr eller spejderlejr eller badmintonlejr. De var tit på lejr.

Lukas' far sad inde i Berlingske, og han nøjedes med at brumme "godmorgen", hvorefter han slubrede af en kaffekop, som han åbenbart også havde derinde.

- Er det okay, at jeg lige ringer og spørger min mor, om hun vil komme og hente mig? spurgte jeg.

-Ja, selvfølgelig, sagde Lukas' mor.

Hun opfangede heldigvis ikke, at det var, fordi jeg ville have min mor til at komme og redde mig fra de oblatklæge rundstykker.

Det gjorde hun. Hun ringede på døren præcis en halv time senere - en halv time, hvor jeg havde kæmpet bravt med et halvt rundstykke. Hun lignede en mere voksen udgave af mine tømmermænd.

Og hun vadede ind i køkkenet med støvlerne på - noget, man absolut ikke brugte hjemme hos Lukas. De havde hver deres par tøfler stående i baggangen, som de skiftede til, når de kom hjem. Jeg gik altid på strømpefødder, når jeg var hos dem, selvom der var virkelig fodkoldt. ("Man skal jo spare på varmen, og så er det sundt for blodomløbet" som Lukas' far godt kunne lide at pointere, uden at nogen havde bedt om en forklaring).

- Tusind tak for hjælpen, sagde min mor til Lukas' mor.

Lukas' mor havde ret svært ved at skjule sit blik på min mors støvler, og det var også temmelig åbenlyst, at hun anså sig selv for værende en lidt mere ansvarlig mor. Min mor lod ikke til at bemærke det.

- Er det okay, at jeg stjæler Siv med det samme? Hun havde faktisk lovet mig, at vi skulle have en mor-datterdag i dag, undskyldte min mor og lagde sin hånd på min skulder.

Vi havde overhovedet ingen aftaler af den art, men jeg var taknemmelig for løgnen.

-Jamen, naturligvis, sagde Lukas' mor.

Jeg rejste mig straks, tog min tallerken og kop med hen til opvaskemaskinen og slap af med både det halvspiste rundstykke og den knap drukne kakao, uden at Lukas' mor opdagede, hvor lidt jeg havde indtaget.

- Vi ses, Lukas, sagde jeg og vinkede allerede halvvejs nede i mine sko.

- Ses, smaskede han med munden fuld af frostrundstykke og hindbærmarmelade.

Da vi smækkede hoveddøren, lagde min mor sin arm om min skulder.

- Åh, mit hoved, det var en rædsom fest, simpelthen rædsom, jeg var allerede hjemme klokken halv seks i morges, klagede hun ironisk.

- Undskyld, jeg vækkede dig.

- Hul i det, jeg er uhyggeligt sulten. Hvad siger du til brunch med masser af bacon? Og en sidedish med bacon og til dessert: ekstra bacon.

Jeg vidste ikke, hvem min far var, men på tidspunkter som disse, var min mor alt, hvad jeg havde brug for.

Kapitel 12
Emma sms'ede søndag formiddag: Du gætter aldrig hvad der skete i fredags...

Jeg havde et ret godt gæt, men jeg svarede bare "hvad?" Et halvt minut senere ringede hun.

-Jeg kyssede med Nicolai, jublede hun.

- Hvor fedt, lykkedes det mig at få fremstammet.

Jeg tror oven i købet, at jeg formåede at lyde, som om jeg var glad på hendes vegne, selvom jeg indeni helt barnligt tænkte: Nej, hun er min. Det var mig, hun kyssede!

- Er I så kærester nu?

Jeg kunne ikke dy mig for at spørge.

- Nej, hold da op, vi kyssede bare.

- Okay, mumlede jeg.

- Vil du ikke høre, hvad der skete, spurgte hun lidt forundret.

Jeg famlede for at redde illusionen.

-Jo, jo jeg vil, fortæl, fortæl! nærmest råbte jeg.

- Okay, altså vi havde slæbt dig ud til Lukas' mor, ikke? Hvordan gik det for resten, fik du kæmpeskider af din mor?

- Næ, jeg fik brunch.

- For real? Din mor er for sej! Nå, men så stod vi der på parkeringspladsen, og han lagde sin arm om mig for at varme mig, og så var det ligesom naturligt, at jeg puttede mig lidt ind til ham.

- Og så kyssede I?

- Nej, ikke der. Lad mig nu fortælle det!

Jeg var virkelig pinligt dårlig til venindesnak.

- Vi så på hinanden på den der måde, du ved, lige før man skal til at kysse.

Det vidste jeg overhovedet ikke noget om, men det sagde jeg selvfølgelig ikke.

- Men så var der en eller anden høj lyd, en idiot fra 3. g, der råbte noget, og så var magien ligesom brudt, men så senere ...

Hun holdt en kunstpause. Måske var det meningen, at jeg skulle opfordre hende.

-Ja, prøvede jeg.

- Der gik jeg over og spurgte, om jeg ikke skyldte en dans for det med tyggegummiet.

- Smart, indskød jeg og prøvede ikke at lyde ironisk.

-Ja, ikke? Og det ville han gerne, så dansede vi først sådan almindeligt, men så heldigvis kom der et stille nummer på, og så begyndte vi at danse tæt, og så kyssede jeg ham sådan lidt forsigtigt på halsen, og så, ja ...

- Så snavede I?

- Ej, Siv, du er så grov nogle gange. Vi kyssede! Rigtig længe. Han er bare så fantastisk.

- Fedt, sagde jeg. - Hvad så nu?

- Det ved jeg da ikke. Han fik mit nummer, så nu går jeg bare rundt og rundt og venter på, at han skriver.

- Selvfølgelig gør han det, sagde jeg.

Det var egentlig en kommentar til den bitre ironi i det hele: At den fyr, jeg havde fået til at aflevere min gave, sikkert ville ende med at blive helt vild med Emma også.

- Tak, søde, sagde hun.

- Nå, men du skriver lige, hvis du hører fra ham, ikke? sagde jeg sådan lidt henkastet.

- Selvfølgelig, du bliver den første, der får det at vide, lovede hun. - Det her, det er jo din fortjeneste, Siv!

Vi sagde hej og god jul, og jeg kunne da heller ikke stoppe med at lykønske mig selv over mit matchmaking talent.

Herefter fik jeg hele julen nyhedsupdates fra Emmas mobil.

Nu har han skrevet! Han skrev: tak for i går og spurgte om jeg havde tømmermænd. Jeg svarede nej og hvad med dig?

Han har lige svaret. Heller ingen tømmermænd eller andre håndværkere i hans hus. Han er altså totalt cute ☺

VI skal ses 2. juledag. VI skal ind og se den der film med Johnny Depp. Jeg er vildt spændt.

Det er i aften, vi skal i biffen. Jeg har totalt flip foran spejlet. Hvorfor skal man også altid have så meget klam mad bare fordi det er jul.

Jeg står og venter ude foran biografen. Jeg glæder mig så meget.

Står ude på wc'et. Han køber popcorn. Sagde jeg lignede en sneprinsesse. Han er bare så megasød!

Det var så fedt i går. Efter filmen sad vi på en café og snakkede. Og kyssede ☺

Jeg tror vi er kærester nu.

Han har lige skrevet godnat. Så det er vi ☺

Jeg svarede de obligatoriske fedt indimellem, men ellers prøvede jeg at ignorere mobilen og glemme hende. Glemme, at hendes læber havde været mod mine. (Selvom jeg selvfølgelig desperat prøvede at huske, hvordan det føltes, fordi jeg havde været så fuld, at jeg faktisk havde glemt det).

Hele øvelsen med at skyde Emma ud af min hjerne var cirka lige så vellykket som at forhindre min mor og mormor i at skændes i juledagene - som vi traditionen tro tilbragte hos min mors forældre. De røg i flæsket på hinanden, nærmest inden vi havde fået jakkerne af, fordi min mormor kom til at nævne, at hun ikke havde orket at lave rødkål i år.

- Har du ikke lavet rødkål? råbte min mor forfærdet i et tonefald, som om julen var blevet aflyst, og vi ikke kunne få pengene tilbage for gaverne.

Jeg sneg mig ind til min morfar i hans gemmested på kontoret og lånte en bog, som jeg lod, som om jeg læste i, mens jeg tjekkede mobilen hvert fjerde minut, for selvom jeg ikke kunne holde ud at høre om Emmas kæresterier, så kunne jeg slet ikke holde ud ikke at høre om dem.

Jeg savnede som altid i julen at have en far og en farmor og farfar og tanter og onkler og fætre og kusiner - i stedet for at være enebarn af et enebarn. Et enebarn, som desuden stod ude i køkkenet og opførte sig som et barn.

Heldigvis havde jeg Lukas. Han gav mig de lækreste røde skindhandsker i julegave. Vi udvekslede og åbnede gaverne dagen før jul. Det havde vi altid gjort. Og det foregik altid hjemme hos mig, for hans mor syntes, det var noget underligt noget at snydestarte med gaverne, og i øvrigt ville hun ikke have gæster midt i de sidste juleforberedelser. Min mor kom til gengæld altid ind med en kande gløgg til os og beundrede Lukas' gode smag i gaver.

Lukas ringede klokken halv seks juleaften - uden at hans forældre opdagede noget, for hjemme hos dem handler julen om at være sammen med familien og kun familien - bare for at sige til mig, at jeg godt kunne klare det. Fordi han kendte mig og vidste, at jeg på det tidspunkt af dagen ville være ved at gå fuldstændig amok over at høre på min mors og mormors diskussion i køkkenet:

- Men hvis du ikke gider lave rødkål, hvorfor har du så ikke bedt mig om at gøre det?

- Kan det ikke være lige meget, vi spiser det jo ikke alligevel.

- Men der skal da være rødkål!

- Det er der også. Det bliver bare det på glas i år.

- Det smager af sur vaskeklud.

- Men det er det eneste, der er.

- Men hvis du havde husket at sige det, så kunne jeg have lavet noget.

- Nå, men det gjorde jeg ikke.

- Nej, men hvis. Hey, hvor er ribsgeléen?

-Jeg har heller ikke orket at lave ribsgelé i år.

- Og det synes du heller ikke lige, du skulle have fortalt mig?

Lukas grinede i flere minutter, da jeg genfortalte i mobilen. Jeg var gået en tur for at "samle appetit", men i virkeligheden overvejede jeg at tomle den væk derfra.

- Sådan skal det være, man skal småskændes i julen, trøstede han.

- Det er til at brække sig over.

- Speaking of opkast. Har du så hørt fra Langelemma siden det med kysseriet?

Jeg blev helt panisk. Var jeg i min gigantiske margarita-brandert kommet til at fortælle ham noget om toiletsmækkysset?

- Hallo, er du der? kaldte han.

-Ja, mumlede jeg.

- Hvad sker der med hende Klammuella Langelemma. Har hun fået slået sine miniaturekløer i den lækreste mand i verden?

Jeg slappede af igen. Selvfølgelig havde jeg ikke sagt noget til Lukas om kysset. Det ville han aldrig forstå.

- De skal i biffen i overmorgen, fortalte jeg.

- Har jeg sagt, at jeg hader hende?

-Jeg tror, du har nævnt det en enkelt gang.

- Stakkels smukke Nicolai, der er blevetindfangeti giftedderkoppens spind!

- Rolig nu.

Han kunne nogle gange blive lidt for dramatisk.

- Hvorfor bliver jeg straffet på den her måde, hulkede han højlydt i røret.

- Jeg kunne nok nævne et par grunde. Men hvad vil du gøre ved det?

- Intet. Der er nul, vi kan stille op. Vi er totalt heterohandlingslammede.

- C'est la vie.

- Fuck dig og din ølmave, grinede han.

Derefter gik samtalen over i latter og almindelig tilsvining, og det blev en okay jul alligevel. Trods glasrødkål.

Kapitel 13
Lukas og jeg tilbragte nytårsaften sammen alene hjemme hos mig. Det havde vi gjort de seneste par år - efter at hans forældre endelig accepterede, at det ikke var superhyggeligt for to begyndende teenagere at være sammen med dem og deres venner til torsk og kransekage og sødligklam dessertvin.

Eller måske syntes de snarere, at det var lidt pinligt, at vi altid sad og mundhuggedes for sjov og grinede for højt og kom op at slås om, hvem der måtte tænde bordbombelunterne.

Det var altid sjovt at gå ind i et nyt år sammen med Lukas. Denne gang blev han kanonfuld og kælen af den flaske champagne, min mor havde foræret os, inden hun smuttede, men da han prøvede at pille mig på brysterne, vappede jeg ham alligevel en. Han kaldte mig en snerpe, vi grinede, og så begyndte det nye år.

Og skoleåret fortsatte. Jeg var knap kommet ind i aulaen den første dag efter juleferien, inden Emma var henne ved mig og sprang mig om halsen.

- Du har simpelthen været så savnet, Siv!

Hun flåede mig væk fra Lukas, der lavede himmelvendte øjne bag hendes ryg. Jeg blev helt vups i maven og rødmede stort. Episoden med kysset til julefesten var stadig det, jeg tænkte mest på. Et lykkeligt øjeblik nåede jeg at drømme, at hun også havde det sådan, og at det var derfor, hun var glad for at se mig, men det viste sig selvfølgelig, at det bare var, fordi hun manglede at fortælle mig hele historien om Nicolai. Så den fik jeg inden første time. I alle tungeslaskende detaljer.

Egentlig forbavsende banalt med den kærlighed, selv for en som mig, der aldrig selv havde haft en kæreste endsige kysset med nogen rigtigt - for Lukas' og mine forsjov-kysserier talte ikke, og det samme gjaldt desværre for Emmas fulde smækkys.

Åbenbart foregår det nogenlunde sådan, når man er kærester: Man mødes, snakker, kysser lidt, snakker mere, kysser og nusser, og så går man hjem, man går ikke hele vejen - det venter man med, til man har kendt hinanden længere. Og så gør man det.

Eller måske var det kun kærlighed i den heteroseksuelle gymnasie-version. Måske fandtes der andre slags derude?

Min mor datede indimellem mænd. Indimellem var de der også i længere perioder og blev officielt kaldt "kæresten", og jeg nåede at møde dem. Men de flyttede aldrig ind. På min mor virkede det nærmest, som om kærlighed var noget, man havde til sit arbejde, og kærester var noget, man havde, fordi så var der nogen at drikke rødvin med. Indtil hun en dag kom hjem med en bøtte is til os hver, erklærede, at det var ovre og drak rødvin alene igen.

Lukas' forældre var gift på den aseksuelle måde. De kyssede og krammede aldrig - i hvert fald ikke når vi så det - og de sov begge i pyjamas med bukser og det hele. Vi havde en teori om, at Lukas og tvillingerne var undfanget i reagensglas, for tanken om de to i gang med en solid omgang missionær var for sær.

Det var ikke, fordi jeg var specielt snerpet ved tanken om voksne mennesker, der har sex - jeg mener, så tykke var væggene heller ikke i vores lejlighed. Som regel havde jeg hørt min mors periodemænd, før jeg mødte dem. Og hvis jeg ikke allerede havde været frastødt af tanken om sex med en mand, så gjorde de ærh-åh-ahhh-lyde i hvert fald udslaget.

Der var Lukas mere snerpet. Det var selvfølgelig også hans forældre. Men når man så dem vimse rundt i morgenkåbe over pyjamasen - for senere at skifte til matchende joggingsæt og gå i haven - så var romantik og tantrasex ikke lige det første, jeg tænkte på.

Når jeg tænker efter, havde jeg faktisk aldrig set dem røre ved hinanden. Så var det altså svært at se fidusen i at være gift. Der gav min mors version alligevel lidt mere mening.

Vi skulle skrive danskopgave i januar, så al normal undervisning var suspenderet. Altså ingen biologilæsegruppe. Men Emma insisterede på, at vi skulle fortsætte torsdagsmøderne - nu bare for at hjælpe hinanden med opgaven.

Hvilket skulle oversættes til, at vi sad hjemme hos mig og drak hybente, mens hun fortalte om, hvad hun og Nicolai havde lavet siden sidst. Igen i alle tungeslaskende detaljer.

Jeg fik hældt utrolig meget hybente indenbords ved de lejligheder for at brænde min tunge, så den ikke pludselig sagde noget af det højt, der var i mit hoved: Emma nøgen, Emma, der rører ved mig, Emma, der kysser mig på halsen, mig, der kysser Emmas bryster.

Hvilket betød, at min nattesøvn blev spoleret af hybente-pres på blæren, og når jeg alligevel var vågen af tissependulering mellem min seng og toilettet, kunne jeg ikke falde i søvn igen, fordi billederne blev ved med at dukke op: Emma nøgen, Emma, der børster hår, nøgen. Emma, der ligger i min seng. Nøgen.

Utroligt nok fik jeg også skrevet en opgave - om Holbergs Maskarade, for det syntes jeg, der på en eller anden måde var en passende mængde ironi i: Det med folk, der lader, som om de er en anden, end de er.

Jeg nørdede ud, det bedste jeg kunne, og fik 12 som den eneste i klassen. Min mor var overdrevent stolt og sagde noget om, at jeg slægtede hende på. Jeg var i dårligt humør oven på alle Emma/Nicolai-beretningerne, så jeg vrissede ad hende.

- Hvor ved du fra, at det er dig, jeg slægter på?

- Jeg skrev også altid gode stile i skolen, og se, hvor det har fået mig hen. Måske kan du også ...

Jeg hørte ikke, hvad det også var, hun mente jeg kunne. Jeg blev irriteret over, at hun ikke forstod min kommentar.

- Måske skrev min far også skidegode stile i skolen. Det finder vi bare aldrig ud af, vel?

Hun så ulykkelig ud og spurgte helt trist:

- Hvorfor vil du absolut tale om det nu, hvor vi lige skulle ud og hygge os?

- Ik' for noget, mumlede jeg bare.

- Okay, godt, sagde hun og var straks glad igen. - Lad os så komme ud af den her lumre bule, så vi kan få noget kaffe.

Jeg drikker ikke kaffe, mor, tænkte jeg. Men jeg sagde det ikke. Jeg hentede bare min jakke.

Senere, da Lukas fik fri fra delien, tog vi to ud og fejrede min gode karakter og hans mellemkarakter, som han dog var godt tilfreds med. Lukas var virkelig intelligent, han gad bare ikke altid gøre en indsats.

- Du er sådan en nørd, drillede han.

- Men i det mindste smører jeg ikke sandwich for en femmer i timen, returnerede jeg.

- Uh, se mig, jeg har en redaktørmor, der betaler for alle mine fornøjelser.

- Og for dine! Hvad skal du have i din smoothie?

- Hindbær og passionsfrugt og Nicolais numse.

- Blendet 2. g'er. Det lyder temmelig ulækkert.

- Jeg synes, det lyder yummi. Nummi-yummi.

- Okay, du får banan.

- Får jeg banan?

- Hold dog op med at få det til at lyde så sjofelt.

- Hvad kan jeg gøre? Det er en sjofel frugt.

- Jesus, stønnede jeg.

- Lad være med at bringe ham ind i det, nu var det lige så hyggeligt.

Fyren bag disken stirrede på os, som om vi var retarderede, så jeg skyndte mig at bestille og smile et undskyldende smil, der betød noget i stil med: "Jeg har fået lov at tage ham med ud i aften, hvis bare han er tilbage, inden de låser dørene for natten."

- Har du hørt, at Nicolai har lavet en diskussionsklub? spurgte Lukas, da vi sad med smoothierne - heldigvis uden blendet bagdel.

- Mm, Emma nævnte det vist.

Den korrekte version ville være, at Emma havde sagt: "Du gætter aldrig, hvad Nicolai har fundet på. Han har oprettet en diskussionsklub ude på skolen. Altså sådan en klub, hvor man skal mødes og tale for og imod et emne, ligesom det de har på high schools i USA, du ved. Det ved du ikke, eller hvad? Okay, du er med, super. Det er bare totalt sejt, at han sætter sådan noget i gang. Rektor var virkelig imponeret, det sagde han selv. Han er bare så fantastisk. Altså Nicolai, ikke rektor, han har jo skæg og næsehår og alt muligt. Hi hi. Anyway, jeg skal så meget være med. Vil du ikke også det? Please, du går da med, ikke? Kom nu, sig du vil, jeg tør ikke være den eneste putte. Please-please-please, søde Siv."

Så jeg havde faktisk allerede tilmeldt mig. Men det sagde jeg ikke til Lukas. I stedet aftalte vi, at vi begge ville melde os til.

Kapitel 14
Nicolai havde tydeligvis en ret stor fanskare på skolen. Til diskussionsklubbens første møde troppede hele 52 elever op. Heldigvis viste det sig hurtigt, at selv hans mørkebrune krøller ikke kunne holde begejstringen oppe for politiske debatter, så allerede anden gang var halvdelen faldet fra. Jeg var lettet, for tanken om at tale foran 25 var skræmmende, men dog lidt bedre end tanken om at tale for 50.

Reglerne for vores diskussionsklub var, at der hver uge var diskussioner om to forskellige emner. Til hvert emne skulle to af os sammen forberede et forsvar for emnet og to andre et angreb på det.

Først fik hvert hold tre minutter til at fremlægge deres sag, og derefter skulle de så angribe hinandens argumenter; vurdere, om de var holdbare og blev fremlagt med overbevisning - altså gennemgående forsøge at jorde de andre med mere saglige argumenter. Det lød faktisk superspændende - bortset fra detaljen med at tale foran alle de andre.

- Og så for at undgå, at holdene bliver for indspiste, har jeg lavet hold på forhånd, sagde formand Nicolai.

Emma hviskede et par mukkende ord til mig, da hun opdagede, at det betød, at han ikke havde sat de to sammen. I stedet havde han sat sig selv sammen med mig. Jeg flygtede et øjeblik, at han så også havde parret Lukas og Emma - en syre-base-blanding, der ville sprænge skolen i luften - men hans plan var vist at blande os på tværs af klassetrinene, for Emma blev sat sammen med en 3. g'er og Lukas med en pige fra Nicolais klasse.

- Mit hold lægger selv ud, så I kan se, hvordan jeg har tænkt mig, at det skal foregå. Derfor tager vi kun et emne den første gang, så vi også har mulighed for at evaluere fremgangsmåden, sagde han pædagogisk.

Jeg sad og tænkte på, at han sikkert ville blive politiker eller sådan noget, når han blev voksen, da det gik op for mig, at jeg - mig - skulle tale foran forsamlingen af skolens mest intelligente elever om en uge.

Nicolai bad et hold bestående af en 2. g'er og en 3. g'er om at være vores modstandere. Jeg sank luft på helt tør hals.

- Og emnet. Nogen forslag?

- Abort, var der straks en, der sagde.

- Nej, hold da op, vi er sgu da ikke i 70'erne, lød protesten straks. - Lad os tage noget, der er oppe i tiden.

- Indvandrere, kom buddet hurtigt.

- Jamen, så helle for at være på det hold, der skal være imod dem, sagde Lukas sarkastisk.

- Der er da argumenter nok at hente i den offentlige debat, svarede Nicolai med et grin. - Men måske noget i en lidt anden boldgade. Anyone?

- Homo-ægteskaber. Altså om de må blive viet i kirken, sagde pigen, Lukas var på hold med.

Lukas og jeg sendte hinanden et kort blik, men han trak bare på skulderen.

- God idè, Therese, roste Nicolai og smilede til hende.

Therese så hånligt hen på Emma, der stirrede hårdt tilbage, og jeg fik ondt af hende et øjeblik, men Emma rakte roligt hånden op og gik til modangreb.

- Jeg tænkte, at det måske i stedet skulle være det med om homoseksuelle må adoptere. Jeg mener, det med vielser vil komme til at handle meget om den kristne tro, ikke. Altså i stedet for at være sådan rigtige argumenter, sagde hun.

- God pointe, Emma, sagde Nicolai.

Emma lænede sig tilbage i stolen, strøg ligesom tilfældigt det lange hår tilbage, mens hun sendte Therese et triumferende smil. Jeg var vist den eneste, der opdagede, at en cat fight var under opsejling. Måske fordi mine øjne var ude af stand til at holde sig fra Emma i mere end et halvt minut.

- Men homoerne må altså gerne adoptere nu, snappede Lukas efter hende.

- Nå, jamen man kan vel stadig diskutere det, ikke? blev Emma ved. - Altså om man mener, at det er rigtigt.

- Selvfølgelig, det er ikke et dårligt emne. Der er rigtig mange argumenter for og imod, bakkede hendes kæreste op. - Medmindre nogen har noget andet, de hellere vil have, vi skal diskutere, spurgte han demokratisk, men da ingen sagde noget, tilføjede han: - Skal vi så ikke sige, at det bliver det? Er det okay, at homoseksuelle har lov til at adoptere, er spørgsmålet til næste gang. Da vi er udfordrer-holdet, får I lov til at vælge standpunkt, Søren.

- Vi tager for, sagde Søren efter kort at have konfereret med sin holdkammerat.

- Så er vi imod, Siv, opsummerede Nicolai.

Paradokset i min og Lukas' komedie blev pludselig meget tydeligt. Mit heteroundercover-alter ego skulle altså dundertale imod homoseksuelles rettigheder.

- Godt emne, fnisede Lukas, da vi stod på gangen og tog jakker på.

- Når det er jeres tur, foreslår jeg onani som emne, hviskede jeg meget lavt, så ingen skulle høre mig sige ordet.

- Fint med mig, sagde Lukas. - Hvis bare jeg må tale for det!

- Hey, Siv, kaldte Nicolai henne fra døren, inden jeg nåede at lukke munden på Lukas. - Hvad siger du til, at mødes i morgen eftermiddag og lægge en strategi for vores argumentation?

Jeg mumlede, at det lød fint, så vi aftalte at mødes på en cafè inde byen. Det lukkede til gengæld munden på Lukas. Et par minutter om ikke andet.

Nicolai sad allerede og ventede, da jeg kom ind på cafèen. Jeg var ellers i okay god tid.

- Hej, Siv, udbrød han glad, rejste sig og gav mig et knus.

Jeg krammede halvhjertet igen. Det var endnu en af de ting, jeg aldrig havde forstået. Al den krammen og knusen og berøren i et væk. Vi havde jo lige set hinanden i går.

- Hvad vil du have? En latte?

Han var allerede halvvejs henne ved disken, jeg blev nødt til at råbe efter ham.

- Øh, nej, æh, bare en cola. Tak.

Jeg satte mig og hev en blok frem. Han var tilbage kort efter og stillede et glas cola foran mig.

- Wow, har du allerede været i gang, sagde han og pegede på min blok.

- Bare sådan lidt fra nettet, forklarede jeg.

- Jeg vidste, at det ville være bonus at være på hold med dig.

- Æh, det siger du kun, indtil jeg skal til at tale.

- Hvorfor det?

- Jeg har det ikke så godt med store forsamlinger og den slags, svarede jeg ærligt.

- Du virker da ellers meget selvsikker, sagde han.

- Seriøst? Jeg sagde måske sammenlagt fire ord i hele folkeskolen.

Jeg ved ikke, hvorfor jeg fortalte ham det. Han var på en eller anden måde meget tillidsvækkende. Hans afslappede væremåde gjorde, at det faldt naturligt at være ærlig over for ham. Han var sådan en, man fik lyst til at betro sig til.

Jeg kunne godt se, hvorfor Emma var vild med ham. Altså ud over det åbenlyse: de mørke krøller, nøddebrune øjne, smilehuller, trænede armmuskler - alle Hollywood-markørerne for et velhængt stykke hetero-mandfolk. Og totalt spildt på mig, naturligvis.

- Nå? Jamen, det bliver lavet om nu, hvor du er med i diskussionsklubben. Så skal du jo sige noget. Men hvis du foretrækker det, kan jeg godt holde det indledende debatindlæg denne gang.

- Jeg vidste, at det ville være bonus at være på hold med dig, sagde jeg med et grin.

Jeg kunne dog ikke lægge skjul på, at jeg var taknemmelig. Men Nicolai grinede bare og snuppede min blok.

- Hvad har vi så fundet ud af? At du har en totalt ulæselig håndskrift. Hvad står der her, måske? Moby Dick?

- Mobning.

- Ja, mobning, det står der da overhovedet ikke. Se lige det b der, drillede han, men blev hurtigt alvorlig. - Okay, mobning. Af barnet, eller hvad?

- Det er vores bedste argument, tror jeg, hvis vi da ikke skal ud i sådan noget ekstremistisk med, at et barn er guds gave til mand og kvinde, når de bliver èt kød.

- Fantastisk, det skal jeg have flettet ind i indledningen. At vi ikke er ude på at gå fundamentalisterne i bedene og bruge Biblen som våben.

- Vi skal køre på det med, at barnet vil få det svært med at være så anderledes.

- Det er et lorteargument.

- Hvorfor det?

- Fordi det er det, man altid bruger, når det er noget med børn, men når sandheden skal frem, så er vi jo alle sammen anderledes på en eller anden måde.

- Måske ikke lige anderledes alle sammen, mumlede jeg.

- Du vil da ikke fortælle mig, at du synes, at man er mere anderledes, hvis man er barn af homoseksuelle, end hvis man er goth eller har hareskår eller sådan noget!? Eller hvad med folk, der vokser op med en enlig mor, er de så ikke også meget mere anderledes end dem, der vokser op med far, mor og flagstang i forhaven, spurgte han retorisk og fortsatte talestrømmen i højt tempo: - Så skal det også være forbudt! Hvis ikke man kan garantere, at forældrene bliver sammen og ikke går hen og dør, før barnet er 18, så må man ikke få børn! Og så må de i øvrigt heller ikke lave noget mærkeligt, som at have et arbejde som tarmrenser eller gå i tøj fra Bilka, for det kan ungen også blive drillet med. Faktisk ville det være bedst, hvis alle hed Gitte og Thomas og gik i den samme uniform og ikke skilte sig ud på nogen som helst måde, og Mao ville klappe i sine fede hænder, hvis han altså ikke havde været død.

Intet af dette havde jeg sjovt nok et godt svar på. Og jeg begyndte at bryde mig mindre om dette diskussionsnoget, der afslørede mig som freak på flere fronter.

- For det er jo det, der er så latterligt. Man kan blive mobbet med alt, det er ligegyldigt, om man virkelig er helt gennemsnitlig og ikke anderledes på nogen som helst måde, så jeg forstår ærligt talt ikke, hvorfor ...

Nicolai stoppede brat svadaen og så indgående på mig.

- Du er vokset op med en enlig mor, gættede han ud fra mit ansigtsudtryk. - Og jeg er et fjols, undskyld.

- Hold da op, det kunne du da ikke vide. Og det er et godt argument, sagde jeg. - Men det er desværre ikke os, der har forsvaret, så du må give det til Søren.

- Nope, ikke nogen grund til at gøre det lettere for dem, sagde han og så indgående på mig. - Men du skal altså sige til en anden gang, hvis jeg siger noget dumt, ikke?

- Mm. Men hvad har vi egentlig af argumenter? spurgte jeg bare.

Vi fik sat noget halvfornuftigt sammen og aftalte begge at researche mere, inden vi mødtes igen. Da vi stod uden for cafèen, spurgte han, hvilken vej jeg skulle. Jeg pegede hjemad, og han foreslog at følges. På hjemvejen stillede han forsigtige spørgsmål om min far. Jeg fortalte det, som det var.

- Men savner du at have en far?

- Ja, nogle gange. Men jeg ved jo ikke, hvordan det er. Jeg har en idè om, hvordan en far ville være, og nogle gange savner jeg det. Men jeg kender også folk, der har fædre, som jeg altså ikke gad have.

- Ha, ja, dem er der nogle af, grinede han.

- Men derfor kunne det være meget rart bare at vide, hvem han var alligevel, sagde jeg lidt stille - Jeg har jo bedsteforældre, jeg heller ikke kender. Og måske har jeg også søskende.

- Så du har det, som om der er en del af dig selv, du ikke kender.

- Ja, præcis, sådan lidt en følelse af at være halv.

Det, jeg selvfølgelig skulle have sagt, var kvart. Halv løgn gange halv uvidenhed er lig med en kvart Siv.

Kapitel 15
Dagen for vores diskussion oprandt. Vi havde en virkelig dårlig sag. Hvis vi skulle have været i retten med den, var vi sikre på at tabe. Eneste fordel var Nicolais talegaver og min research. Jeg havde formået at finde noget på nettet om nogle forskere, der mente, at det var usunde vilkår for et barn at vokse op i et så alternativt miljø. Men der var selvfølgelig Uge så mange forskere, der sagde det modsatte.

Jeg tænkte, at det måtte være svært at være politiker og skulle prøve at beslutte, hvad der var det rigtige, når begge sider henviste til nøjagtig de samme undersøgelser med hver sin konklusion.

Og for første gang tænkte jeg også over, hvad jeg egentlig selv ville. Ikke med min uddannelse, men med mig. Jeg havde altid haft et lidt diffust syn på fremtiden, når det kom til kærester og børn. Jeg vidste jo meget tidligt, at jeg ikke var til far, mor og børn. Men hvad så? Jeg kunne jo ikke være Lukas' fakekæreste for evigt. Hvad med efter gymnasiet?

Jeg prøvede at forestille mig selv fem år ældre og i gang med en uddannelse. Hvordan ville jeg se ud (som nu, sikkert, bare lidt kraftigere). Hvad ville jeg studere (noget med kemi). Hvordan ville jeg bo (i et slot, der mindede påfaldende meget om Emmas hus. Nok ikke vildt realistisk). Hvem ville jeg bo sammen med? Straks poppede Emma op i min hjerne, men jeg rystede hende væk, og så poppede Lukas op som den næste.

Hvem ved, måske var det bare Lukas og mig for livet. Og så ville vi blive fake gift og holde fake sølvbryllup og leve fake lykkeligt, til døden os skilte.

Men vi ville nok aldrig få børn - selv hvis ikke tanken om, hvordan den børnetilberedelse skulle foregå, gav mig totalt kvalme; det måtte være nok at fake-snave til festerne.

Lukas kunne ikke fordrage børn. Det kom sig vel af at have små søskende. Jeg vidste ikke rigtigt selv. Jeg kendte nærmest ingen andre børn end Lukas' tvillingesøstre, som hed Ditte og Vibe, og som jeg måtte give ham ret i var temmelig belastende.

Men ville jeg have nogle selv? Var jeg egentlig glad for, at det var muligt at adoptere en unge, hvis jeg mod al forventning skulle vælge at komme ud af det der skab og få en pigekæreste? Altså at få en unge uden at behøve fiske sig en omgang anonymt sæd i et glas - eller på en bar, som jo var min mors version.

Jeg kunne ikke finde et svar i mig selv. Jeg kunne ikke se mig selv med en barnevogn. Og jeg kunne overhovedet ikke se mig selv med en pigekæreste.

Det eneste, jeg kunne se, var Emma, der kyssede min hals, men det passede jo ad helvede til ind noget sted.

Nicolai lavede et overbevisende indlæg til at begynde med, og Søren fra modstanderholdet havde ikke nær så meget at byde på - altså bortset fra de forudsagte mere holdbare argumenter.

Vi havde måske også skudt os selv i foden ved at insistere på ikke at tage nogle af de mere ekstreme argumenter med, for vi endte med hele tiden at skulle tilbage til det med, at et barn af homoseksuelle ville være anderledes, plus at vi blev ved med at sige, at det altså ikke er en menneskeret at få børn. Men de andre kunne uden større besvær skyde os ned.

- Måske skulle I ikke havde været så hellige i forhold til at bruge argumenter imod homoseksualitet, påpegede Therese arrogant i evalueringen bagefter.

- Nej, det er jeg ikke enig i, sagde vores modstander Søren straks. - Jeg synes faktisk, det var ret sejt, at I netop åbnede med at sige, at I ikke ville gå ind i en diskussion af homoseksuelles levevis og så videre. Ja, det gjorde det svært for jer, men til gengæld blev debatten mere saglig omkring emnet adoption.

- Vi takker. Og erkender nederlaget, grinede Nicolai. - Er der forslag til emner til næste gang?

- Aktiv dødshjælp, lød det straks.

- God idè, andet, sagde han.

- Aktiv dødshjælp til homoer, der vil adoptere, foreslog Lukas.

Alle begyndte at grine.

- Lukas, din homofob, skændte Nicolai med et smil. - Gider du og Therese så tage den ene side i debatten - altså kun om aktiv dødshjælp.

- Vi er imod, sagde Therese straks.

- Fint, hvem vil være for, spurgte Nicolai og fangede en gruppe med to, jeg aldrig havde hørt sige en lyd.

10 minutter senere var Lukas og jeg på vej hjem til mig for at spise toast. Lukas havde fri fra delien.

- Han kaldte mig homofob! Oh, the irony, lo Lukas.

- Men egentlig har han jo ret. Du er homofob.

- Det er jeg da ikke!

- Hvad kalder du så det her forhold, sagde jeg og pegede fra ham til mig.

- Okay, okay, god pointe så, mumlede han. - Jeg tror, du bliver for god til det der argumentationshejs. Skal vi ikke proppe dig ind i tavshedsskabet igen?

- Har vi ikke skabe nok, vi to?

- For satan, Siv, der er ild i dig i dag!

- Det må være den nye appelsinjuice, jeg er begyndt at drikke.

- 16 seje lebber?

- Ej, gider du lade være med at bruge det ord?

- Lebbe-lebbe-lebbe.

Jeg så mig skrækslagen omkring på gaden. Vi var heldigvis så langt væk fra andre mennesker, at ingen havde hørt os. Jeg snerrede efter ham mere hårdt, end jeg havde tænkt mig.

- Så luk dog røven!

- Det der. Det er altså virkelig ondt at sige til en bøsse.

- Seriøst, Lukas, tag lige og styr dit ordforråd.

- Ellers?

- Ellers så...

Jeg ville sige til ham, at jeg ville gå min vej. Men det er jo Lukas. Det kan ikke lade sig gøre at være vred på ham særlig længe ad gangen.

- Så spytter jeg i din toast, truede jeg.

Derefter gik det hele som sædvanlig op i sjov.

Kapitel 16
Vores fake-forhold gik godt. Alle havde uden videre købt løgnen, vi var begge blevet lukket ind i de sociale fællesskaber i vores klasser, og vi havde det stadig skægt, når vi var alene sammen. Derudover var vi på skolens elitehold, som diskussionsklubben hurtigt kom til at hedde blandt eleverne (dog mest hos dem, der var på holdet, resten var vist temmelig ligeglade). Og selve skolearbejdet faldt os begge let - selvom jeg lagde en del mere arbejde i det end Lukas.

Altså tegnede det hele lyst og godt, og derfor måtte der jo nødvendigvis ske en katastrofe. Jeg ved ikke, om det er sådan, det går med normale hetero-parforhold; når de har stået på tilpas længe, bliver man uforsigtig, og så bryder helvede løs. Det var i hvert fald det, der skete for os. Eller skal vi sige, at Lukas brød løs.

Foråret var begyndt at pippe frem. Forår, som for mange er Ug med forelskelse. I vores tilfælde var vi begge ulykkeligt forelskede; jeg i Emma og Lukas i Nicolai.

Det ville Lukas selvfølgelig ikke indrømme, men jeg kendte ham - og jeg kendte den ulykkelige forelskelse. Og Lukas udviste alle tegnene. Måden, han så på Nicolai på, når vi var i diskussionsklubben, plus de "tilfældige" henkastede spørgsmål om mine og Nicolais møder.

Jeg var ikke meget bedre selv. Jeg ville heller ikke indrømme, hvor alvorligt jeg selv var ramt - hverken over for ham eller over for mig selv. Men jeg måtte efterhånden se det i øjnene, for jeg kunne ikke lukke dem, uden at jeg straks så hende for mig.

Eller værre endnu så for mig en del af hendes krop, som jeg i bedste Lukas-stil havde tjekket ud i bruseren efter idræt: Dråberne, der langsomt gled ned over hendes hals og kraveben på vej ned mod ... jeg måtte bide mig selv i kinden for at styre tankerne.

I stedet for at blive ved med stædigt at kæmpe imod begyndte jeg at tage det til mig. Svælge i forelskelsen. Dyrke den. Jeg skrålede Fell in love with a girl, som om det var min tekst og ikke Jack Whites. Lod mig rive med af fantasierne, når jeg lå i sengen og prøvede at falde i søvn.

Jeg instruerede scener med Emma og mig som skuespillere. Scener, hvor Emma pludselig erklærede mig sin kærlighed og kyssede mig midt i aulaen foran alle de andre - uden at nogen rynkede på næsen. Vi var skolens heltinder, vi gik hånd i hånd ned ad gangene. Solen skinnede ind ad aulaens vinduer og ramte hendes hår og blændede mig.

Derefter fulgte scener, hvor vi var på skovtur eller ude at sejle (selvom jeg aldrig har sat mine ben på en sejlbåd før) eller bare lå på hendes seng og kyssede og rørte ved hinanden, og jeg tog hendes tøj af...

Jeg begyndte at onanere. Det havde jeg ellers ikke praktiseret så meget tidligere. Men tanken om, at det var Emma, jeg rørte, blandet med tanken om, at hun rørte ved mig, fik mig i gang dernede. Da jeg først fandt rytmen og forstod, hvad der fungerede for mig, blev det en daglig øvelse, inden jeg lagde mig til at sove. Og jeg havde aldrig sovet så godt.

Men samtidig vogtede jeg mere og mere desperat over min hemmelighed. Udadtil var jeg mere kejtet end nogensinde - især når talen faldt på seksuelle emner.

Og det gjorde den konstant, når man gik i klasse med fyre som Morten og Frederik, der ikke kunne se en brøk på tavlen uden straks at associere det til noget sjofelt.

Jeg fik angstanfald ved tanken om, at man kunne se det på mig. Ikke bare, at jeg var overdrevent liderlig onanist, men også hvad mine tanker drejede sig om.

For at dæmme en smule op for paranoiaen forsøgte jeg at holde større afstand til Emma. Jeg krammede hende mindre fast, når hun gav det obligatoriske vi-har-ikke-set-hinanden-siden-i-går-knus, og jeg sagde hendes navn i stedet for at røre ved hendes arm, når jeg ville have hendes opmærksomhed.

Men jeg kunne heller ikke holde mig fra hende. Jeg længtes efter biologi-læsegruppen og efter, at hun skulle tale til mig i frikvartererne. Jeg følte, at jeg stirrede på hende konstant, og måtte hele tiden tvinge mig selv til at dreje hovedet væk. Utroligt, at ingen bemærkede noget.

Det gik langsomt op for mig, at Lukas' og min forelskelse hver især på en måde også var mere end forelskelse. Eller det var i hvert fald sådan, jeg tolkede det. Men det var første gang, jeg for alvor havde de følelser, så jeg vidste ikke, om det var sådan for alle - selv for de allermest hetero af hetero.

Lukas og jeg var forelskede i drømmebilleder. En illusion om at kunne være os selv og samtidig få alt det, vi ønskede. Vi vidste begge inderst inde, at målene for vores følelser aldrig ville komme til at gengælde dem, men de naive, tæt på barnlige, håb var der alligevel.

Jeg fantaserede om mig selv siddende med armene om Emma under morgensamlingerne, mens solen skinnede ind på os - for det var altid sommer i fantasierne - og alle syntes, at vi var totalt seje. Jeg sugede på Emmas popularitet i drømmene, og selvom jeg godt vidste, at det var langt ude, så troede jeg alligevel på, at populariteten ville blive ved med at være der og ville smitte af på mig, hvis vi to vitterligt gik med hinanden i hånden.

Hele pointen med Lukas' og mit bedrag forsvandt i den drøm; at homo-brændemærket ville gøre os til udstødte freaks, kunne ikke ramme Emma og mig i fantasia. Utroligt, at en, der i forvejen levede på en løgn, samtidig kunne lyve så meget for sig selv.

Men så var det også, at Lukas fik kaos til at bryde ud - kabum! Intet i hans verden kunne nogensinde slippe langsomt ud. Det måtte eksplodere.

Det var en fredag aften i begyndelsen af april. Mathilde fra klassen blev 18, og vi var alle inviteret til stor fest. Hun sagde, at jeg gerne måtte tage min kæreste med, men jeg kunne ikke overskue tanken om Lukas til fest i det lille legetøjsfyldte parcelhus sammen med både hans crush og mit crush, som jo oven i hatten var totale high school sweethearts.

Så jeg løj og sagde til Lukas, at festen kun var for os fra klassen. Utrolig dumt, for han hørte selvfølgelig om andre, der skulle med, og som vi heller ikke gik i klasse med - heriblandt Nicolai. Men han sagde ikke noget til mig.

I stedet gik han selv i byen inde i byen. Det havde vi aldrig gjort, nogen af os. Vi var jo begge under 18. Men han havde åbenbart - uden at fortælle det mindste til mig - undersøgt, hvor der var gode steder, som ikke var så emsige med at tjekke alder. Og hvor en fyr som Lukas ville passe perfekt ind: bøssebarer, med andre ord.

Jeg fik ikke historien fra ham selv, men katastrofen var så hurtigt i omløb, at jeg allerede havde den fulde version lørdag eftermiddag.

Kapitel 17
Lukas var altså taget på bøssebar. Jeg ved ikke, hvorfor han regnede med, at det ikke ville blive opdaget af nogen, der kendte os. Måske var han ligeglad, fordi han var blevet træt af vores maskerade. Eller måske var han vred på mig. Eller frustreret over sine følelser for Nicolai. Det var nok lidt af det hele. Og typisk for Lukas, så valgte han at gøre noget ekstremt.

På bøssebaren havde han mødt en noget ældre fyr og var åbenbart kommet i snak med ham. Fyren havde formendig hældt en del drinks på Lukas, i hvert fald var de senere gået derfra - godt lakket til - med hinanden i hånden og var standset for hver meter for at kysse og overgramse hinanden. Det blev der lagt mærke til!

Ja, for hvor tit ser man egentlig mænd kysse på gaden, selvom vi jo er heeeeelt okay med bøsser her i landet?

Men pyt med den småborgerlige forargelse, som kyssenet helt sikkert medførte. Det, der var langt værre, var to 3. g'ere fra skolen bevæbnet med mobilkameraer og et YouTube-login.

Og imens Lukas var i gang med at få sit første rigtige kys offentliggjort over hele kloden, var jeg til fest og hyggede mig med de andre fra klassen uden at drikke for meget og tog hjem i godt humør klokken tre. Jeg onanerede og sov i otte timer. Alt var godt. Så længe det varede.

For da jeg vågnede, lå der en besked fra Emma: Søde Siv, du bliver nødt til at se det her link.

Og så var der en YouTube-henvisning, som jeg tænkte nok bare var en dansende baby eller noget tilsvarende. Derfor åbnede jeg den først et par timer senere, da jeg alligevel skulle i gang med at skrive kemirapport.

Men kemi blev der ikke noget af. Jeg stirrede lamslået på de grynede billeder af min bedste ven og såkaldte kæreste i gang med at tørhumpe en skaldet fyr op ad et busstopskilt.

Jeg vidste ikke, hvad jeg skulle gøre. Jeg sad med ansigtet i hænderne og stirrede på klippet. Det havde oven i købet fået kommentarer som "adr, totalt klammo" og "u go boyfriend!"

Jeg kunne ikke beslutte mig for, hvordan jeg skulle reagere. Begynde at græde? Blive vred? Forarget? Skulle jeg ringe til ham? Eller tage om forbi og tale med ham? Havde han overhovedet selv opdaget det endnu?

Inden jeg nåede at tænke mere over det, ringede Emma.

- Har du set det?

- Mm, mumlede jeg.

Jeg ved ikke, om det var hendes stemme eller erkendelsen af, at det hele nu ramlede fuldstændig: Jeg ville blive til grin, hånet af hele skolen. Jeg begyndte at græde. Og jeg var ellers ikke typen, der tudede let. Den sidste gang, jeg gjorde det, var, da jeg styrtede på rulleskøjter i 7. og flåede begge mine knæ i stumper.

- Græder du, spurgte Emma helt febrilsk.

- Undskyld, snøftede jeg, som om det virkelig var noget at være nødt til at undskylde for.

- Søde Siv, det er okay, Nicolai er i gang med at få det fjernet.

- Hva'?

- Ja, det er pisseulovligt at lægge sådan noget op, så han har meldt det, og nu er han i gang med at finde ud af, hvem det er, der har lagt det ud, så de kan fjerne det.

- Men ... men, hulkede jeg bare.

- Ja, jeg kan godt forstå, at du er ulykkelig, altså hvis det havde været Nicolai, så var jeg også gået totalt i spåner.

- Nicolai?

- Hvis han ligesom havde ... gjort det der med en fyr. Det ville jeg også være gået helt ned over.

- Og alle har set det? spurgte jeg, mens tårerne væltede ned over kinderne og mobilen.

- Nej, nej, det er der sikkert ikke så mange, der har, beroligede hun, men det var tydeligt på hendes stemme, at hun løj. - Men Siv, søde, det er der da ingen, der vil se skævt til dig over. Alle vil totalt have medlidenhed med dig. Altså det er jo ham, der er utro, ikke. Og så på den måde.

- Men ... alle ved det, hviskede jeg.

- Jeg er ked af at sige det, men jeg havde altså på fornemmelsen fra begyndelsen, at han var ... til den side, sagde hun tøvende. - Men I virkede bare så søde sammen, så jeg ville jo ikke sige noget. Skulle jeg have gjort det?

- Det er lige meget nu.

- Ja, det er det vel. Jeg ville virkelig bare ønske, der var noget, jeg kunne gøre for dig. Skal jeg komme forbi?

- Øh, jeg ... nej. Nej tak, jeg har det fint, løj jeg.

For jeg kunne ikke klare tanken om, at nogen - og da slet ikke Emma - skulle se mig sådan.

- Okay, men du ved, at du bare kan ringe, hvis du har brug for at tale, ikke?

- Jo, jo tak.

Vi sagde farvel og lagde på. Jeg faldt om på sengen og tudede ned i min elg, Snuf. Heldigvis var min mor på arbejde, så jeg behøvede ikke forholde mig til hende. Det ringede på dørtelefonen, men jeg ignorerede det. Lidt efter bankede det på vores dør, men jeg blev stadig liggende. Jeg var bange for, at det måske var Lukas, og jeg vidste ikke, hvad jeg skulle sige til ham.

Inden i mig boblede raseriet frem. Jeg var så vred over, at han havde ødelagt det hele. Jeg hev dynen over hovedet og lå sådan i flere timer, selvom min mave begyndte at rumle, og jeg kunne høre sms'erne tikke ind. Jeg rakte hånden ud og satte mobilen på lydløs uden at se, hvem der havde skrevet. Jeg ville ikke have noget med virkeligheden at gøre. Jeg ville bare gemme mig under dynen.

På et eller andet tidspunkt må jeg være faldet i søvn, for jeg vågnede ved, at min mor sad på sengekanten og rystede let i min arm.

- Godmorgen, solstråle, sagde hun.

Klokken var over seks. Jeg sagde ikke noget, men satte mig op i sengen. Hun havde en lille buket med lilla blomster i hånden.

- Ja, den her lå til dig på dørmåtten, sagde hun, rakte mig buketten og rejste sig. - Har du spist?

Jeg rystede på hovedet og pillede ved den lille kuvert, der var stukket ind mellem blomsterne. "Siv" stod der med blå kuglepen.

- Skal jeg så ikke bestille noget thai?

Jeg nikkede bare. Jeg åbnede ikke kuverten, ville vente, til hun var gået. Jeg regnede med, at den var fra Lukas. Typisk ham at undskylde på sådan en melodramatisk måde.

- Vil du have grøn karry, spurgte hun og havde tydeligvis ikke tænkt sig at gå.

- Det er fint, sagde jeg.

- Eller vil du hellere have rød?

- Nej, grønt er fint.

- Vi kan også bestille den der gode salat?

- Mor, kan du ikke bare gå ud og bestille grøn karry. Bare grøn karry!

- Kan du ikke lide salaten da?

Jeg stirrede på hende. Hun stod stadig i døren med et lidt forsigtigt smil om munden.

- Er du fuldstændig fat-svag? Jeg skal have bare grøn karry, hvor svært kan det være at forstå? skreg jeg.

- Rolig nu, sagde hun. - Der er jo ingen grund til at flippe skråt over, at ens mor giver take away.

- Så lad være med at bestille noget. Jeg er pisseligeglad. Jeg bliver bare herinde, så kan du pisse ud og drikke rødvin med Johanne eller Helle, jeg er så fucking kold i røven, bare skrid!

- Hvad er der galt, Siv?

- Ud! Gå så ud, for helvede!

Jeg begyndte at tude igen og for op fra sengen for at skubbe hende ud af mit værelse. Hun prøvede at tage fat om mig for at standse mig eller fange mig ind i et rigtigt trøstekvalmende morknus, men jeg puffede hende baglæns. Til sidst trådte hun endelig ud, og jeg smækkede døren i og låste.

Blomsterne var ikke fra Lukas.

"Kære Siv. Jeg tænker på dig. Nicolai."

Jeg stirrede ondt på kortet. Tænker på mig! Ja, det gjorde hele skolen vel. Tænkte på mig og lo af mig. Jeg smed kuverten i skraldespanden. Buketten røg samme vej.

Hvorfor skulle mennesker altid udtrykke kærlighed og sorg med at slæbe pollen ind alle vegne?

Jeg satte mig ved computeren og klikkede kemirapporten frem, fast besluttet på at gøre den færdig i aften og glemme alt andet. En halv time senere sad jeg stadig og stirrede på formlen for saltsyre uden at ane, hvad det var meningen, jeg skulle stille op med den.

Min mor bankede på.

- Siv, der er mad, sagde hun forsigtigt gennem døren.

- Jeg er ikke sulten, hvæsede jeg.

- Vi behøver ikke spise sammen, du kan bare tage det med ind på værelset.

Jeg svarede ikke. Men min mave føltes, som om den var fyldt med saltsyre, og så fik den lov at bestemme. Jeg åbnede døren og gik ud til hende i køkkenet. Der stod thai på bordet. Grøn karry, rød, ris og den famøse salat.

- Så kan du selv vælge, sagde min mor, smilede forsigtigt og rakte mig en tallerken. - Eller du kan tage lidt af hvert.

Jeg prøvede at se surt på hende, men jeg kunne ikke helt opretholde irritationen, for jeg var virkelig sulten, og salaten så utrolig lækker ud. Jeg tog imod tallerkenen og satte mig ned. Hun smilede lettet og satte sig ned over for mig.

- Der er en isbjørn, der har fået unger, fortalte hun efter et par minutter.

Vi havde bare siddet i tavshed og spist af salaten.

- Hva', sagde jeg lidt forbavset.

- Ja, det var dagens tophistorie. Jeg siger dig, det er sådan nogle dage, jeg virkelig kan mærke, hvorfor jeg blev journalist, sagde hun dybt ironisk.

- Havde I virkelig ikke noget bedre? spurgte jeg: - Var der ikke en panda, der havde fået unger, eller sådan noget?

Hun begyndte at fnise, og jeg smilede, som om jeg faktisk kunne sidde her og smalltalke med min mor og glemme alt det andet. Men jeg satte dog pris på, at hun ikke gav sig til at grave i, hvorfor mine øjne så ud, som om jeg havde skyllet dem i saltsyre.

Kapitel 18
Lukas ringede søndag, men jeg lod, som om min mobil var løbet tør for strøm. Han skrev et par beskeder og bad mig ringe, men jeg kunne altså ikke finde opladeren.

Jeg sov overhovedet ikke natten til mandag, og jeg var meget i tvivl om, hvorvidt jeg ville tage i skole.

Klokken lidt over syv fik jeg en besked fra Mathilde fra klassen: Tænkte på, om du ville følges i dag. Har lige brug for at snakke kemirapporten igennem med en hjerne, der fatter noget.

Jeg sagde ja, og hun svarede, at hun ville komme forbi og hente mig en halv time inden mødetid. Selvfølgelig var det ikke på grund af kemirapporten, men jeg var mere end glad for at lade som om.

Mathilde nævnte ikke Lukas eller YouTube-klippet med et ord. Hun sagde heller ikke en lyd om sin fest om fredagen. Hun snakkede rent faktisk om saltsyre, som om det var derfor, vi fulgtes i skole. Jeg ved ikke, hvordan det var lykkedes mig at snige mig ind på det sociale, men i det øjeblik var jeg oprigtigt beæret over, at jeg havde mennesker i mit liv, der virkelig ville mig det bedste.

Jeg så ikke noget til Lukas. Mathilde og jeg styrede lige op til klasselokalet, og selvom jeg følte, at alle stirrede på mig, var der nok i virkeligheden ingen, der rigtigt bemærkede os.

Emma kom ind i klassen et halv minut efter os. Hun plejede ellers aldrig at være i klassen før to minutter efter, at vi skulle være der.

- Heeej, sagde hun og trak lidt for meget på det.

Mathilde nikkede kort, og jeg prøvede at smile, men mine læber opførte sig som sejt gummi. De ville ikke rigtigt lystre. Emma stod lidt i døren, inden hun ligesom mandede sig op, gik hen til mig og gav mig en ordentlig, demonstrativ krammer.

- Er du okay? spurgte hun.

- Mm, standardsvarede jeg.

- Klippet er taget af igen, fortalte hun.

Som om det på mirakuløs vis udviskede sporene efter det.

Der lød larm fra gangen. Timen var officielt begyndt, så de andre var ved at nærme sig klassen. Jeg tog en lille nervøs indånding, og så nærmest faldt Frederik og Morten ind i klassen. De grinede højlydt af noget, men da de fik øje på mig, tav de og smilede forlegent. De andre kom dumpende ind med nogenlunde den samme reaktion på at se mig. Ingen sagde noget, folk fandt bare deres pladser, mens de skævede til mig på en måde, der nok skulle forestille at være skjult.

Vores dansklærer kom ind og hersede de sidste på plads. Jeg følte, at han også gloede på mig, indtil jeg vendte mig om på stolen og rodede længe efter bogen i min taske, selvom jeg vidste lige, hvor den var.

- Der er sket meget, siden dengang jeg gik i skole, sukkede han og åbnede sin egen bog.

Jeg ved ikke, hvad jeg havde frygtet. Angsten havde været så stor, at jeg glimtvis havde set billeder af mig selv blive grinet ud af skolen. Men selvfølgelig reagerede folk ikke sådan.

De reagerede ved ikke at gøre noget. Ikke at sige noget. Jeg blev bare mødt af total tavshed. Da jeg gik ned i kantinen til frokostpausen, forstummede alt småsnak ved bordene. Nogle få pegede diskret, enkelte hviskede, men så godt som alle stirrede på mig.

Jeg fik en sindssyg trang til at gøre noget tosset; klø mig i skridtet og lugte til fingrene bagefter, harke en snotter i en potteplante, lave pruttelyd med hånden under armen. For at give dem fuld valuta for glosuppen. Men i sidste ende så jeg bare ned i gulvet og hastede hen bagerst i køen. Hvor alle foran drejede sig og så "diskret" på mig.

En arm blev lagt om mig. Nicolai. Alle stirrede endnu mere, men samtidig var det, som om de på samme tid blev klar over, at de gloede, for hele skolen fik pludselig travlt med at se alle mulige andre steder hen. Hvis jeg ikke havde været centrum for den ubehagelige opmærksomhed, ville jeg måske have nydt det komiske i situationen.

- Klarer du den? spurgte Nicolai, så lavt at ingen andre i køen kunne høre det.

- Mm, mumlede jeg. - Tak for blomsterne.

Et eller andet skulle jeg ligesom sige. I det samme var Emma der også. Hun sneg sig ind under Nicolais frie arm.

- Hejsa, sagde hun bare.

Nicolai slap min skulder, men så lidt irriteret på Emma.

- Det er en lortesituation, men det har jo egentlig ikke ret meget med dig at gøre, sagde han. - Hvordan har Lukas det?

- Ved jeg ikke, mumlede jeg og fandt en trøstende appelsinjuice i kølemontren.

- Har du ikke talt med ham? spurgte han forbløffet.

- Næ, jeg ... øh, sagde jeg og blev rød i hovedet.

Jeg skulle lige til at sige, at jeg ikke havde mere strøm på min mobil, men jeg kunne jo godt høre, hvor åndssvagt det lød.

- Det kommer heller ikke os ved, hviskede Emma.

Jeg kunne ikke tyde, om hun talte til mig eller Nicolai.

- Nej, det er også rigtigt, svarede Nicolai.

Men han blev ved med at stirre på mig, som for at understrege, at det faktisk kom ham ved.

- 27 en halv, sagde kantinedamen til mig.

Jeg slap Emmas og Nicolais blikke og koncentrerede mig om at betale, hvorefter jeg pilede ned til vores klasses bord og fandt den yderste plads på bænken over for Mathilde.

- Nu har j eg skrevet det, vi snakkede om, ind i rapporten, sagde hun.

Som om hun bare fortsatte vores samtale fra tidligere og komplet ignorerede mellemspillet, hvor hele skolen havde hvisket om mig. Hun klaskede sin bærbare ned på bordet foran sin sandwich.

- Gider du læse det?

Jeg drejede computeren og fordybede mig i formler og saltsyre-forsøg resten af frikvarteret.

Efter kemi skyndte jeg mig hjem og faldt sammen på min seng. Lukas havde ikke forsøgt at ringe. Der var heller ingen beskeder fra ham. Jeg var underligt lettet over det.

Tirsdag, onsdag og torsdag gik på nogenlunde samme måde, selvom interessen for mig hurtigt forsvandt igen. Men jeg stirrede også meget fokuseret ned i gulvet, når jeg var nødt til at gå i kantinen, ellers gemte jeg mig i klassen. De andre sagde stadig ikke noget til mig - hverken om Lukas eller om noget som helst andet. De eneste fra klassen, der talte til mig, var Mathilde og Emma.

Om fredagen var Lukas stadig ikke i skole, og jeg havde heller ikke talt med ham. Frederik spurgte, om jeg havde læst til engelsk, og det var åbenbart den barriere, der skulle forceres, for efter det begyndte de andre også at tale til mig igen. Først lidt påtaget, men jeg satte trods alt pris på indsatsen.

I diskussionsklubben fredag eftermiddag var Lukas der selvfølgelig heller ikke. Jeg turde ikke blive væk, selvom jeg virkelig havde lyst til det, men jeg tænkte, at så ville der for alvor blive snakket om mig, og den tanke gjorde mig dårlig tilpas.

Alle hilste, de to diskussioner kørte fint, og på et tidspunkt slappede jeg faktisk så meget af, at det var lige før, jeg glemte det hele. Indtil Nicolai passede mig op på gangen, da vi var færdige.

- Har du fået talt med ham?

Jeg rystede på hovedet og gemte flovheden ved at tage halstørklæde på. Han nikkede bare eftertænksomt. Emma var henne ved os, inden han nåede at sige mere.

- Vi må hellere skynde os, hvis vi skal nå det inden fem, sagde hun til ham.

Han smilede undskyldende til mig.

- Så travlt har vi da heller ikke, sagde han lidt irriteret.

- Der er bare vildt meget trafik her om fredagen, insisterede hun.

- Jeg skal også skynde mig hjem nu, sagde jeg hurtigt, vendte mig straks om og begyndte at gå ned mod udgangen. - Vi ses.

Jeg drejede mig og vinkede efter dem. Nicolai stirrede efter mig, mens Emma trak i hans arm.

- Se selv, hun er okay med det, hørte jeg Emma sige, inden jeg reddede mig udenfor.

Fredag aften hjemme uden Lukas føltes helt forkert. Især da jeg valgte at undertrykke savnet med lektier. Min mor kom hjem lidt i ni og bankede på.

- Hvor er Lukas? spurgte hun forundret.

- Ikke her, mumlede jeg fra skrivebordet.

- Er I uvenner?

- Vi skal vel ikke være sammen hele tiden, snerrede jeg og gik totalt i forsvar. - Det kommer sgu da heller ikke dig ved!

- Nej, nej, men det er bare noget tid siden, jeg har set ham, så jeg tænkte ...

Hun trak på skulderen og lukkede døren efter sig. Jeg smed en papirkugle efter døren. Jeg blev så rasende over, at hun det ene øjeblik var totalt snagende og det næste totalt fraværende.

Det var en underlig lang weekend. Jeg havde aldrig før tænkt over, hvor meget Lukas egentlig fyldte i mit liv. Men lørdagen sneglede sig bare af sted, min mor var blevet kaldt på arbejde, og det gik op for mig, at der faktisk ikke rigtigt var andre mennesker i mit liv end de to.

Jo, jeg havde da fået et lidt venskabeligt forhold til de andre i klassen, men jeg havde absolut ingen lyst til at ringe til nogen af dem. Jeg lavede lektier, indtil jeg var så langt foran i alle fag, at det nærmede sig det latterlige. Hvad skulle jeg så lave næste lørdag?

Lørdag aften tog jeg mig så endelig sammen og ringede til Lukas. Han tog den ikke, og den gik heller ikke på svarer, så jeg kunne lægge en besked. Jeg ventede en halv time og prøvede igen med samme resultat. Jeg skrev til ham, at jeg meget gerne ville tale med ham. Jeg skrev oven i købet undskyld for ikke at have ringet før, men han svarede ikke. Måske var hans mobil løbet tør for strøm ... Jeg ringede hvert tiende minut indtil klokken 22 og bed så al skam i mig og ringede på hjemmetelefonen. Hans mor tog den.

- Hos Aksholm, sagde hun.

Af en eller anden grund var det altid sådan, hun svarede, som om hun stod i receptionen i firmaet Aksholm.

- Æh, hej, det er Siv, er Lukas der?

- Siv, godaften, sikke sent du ringer, sagde hun lettere anklagende. - Nej, Lukas er ikke hjemme. Har du prøvet hans mobil?

- Ja, han svarer ikke.

- Så har han nok ikke hørt den. Prøv igen i morgen. Godnat, afsluttede hun og lagde røret på, inden jeg nåede at sige mere.

Hvor var han? Var han sammen med ham den skaldede fra YouTube? Jeg havde pludselig meget brug for at vide det. Jeg skrev en desperat besked og tiggede ham om at ringe.

Min mor kom larmende hjem fra arbejde og erklærede, at fyraftensrødvin oven på en 11 timers arbejdsdag gik lige i blodet, hvorefter hun sejlede i seng og glemte at spørge, om jeg havde spist.

Jeg gik i seng, men kunne naturligvis ikke sove. Jeg tænkte på Lukas. Hvorfor kunne han ikke bare ringe til mig, så vi kunne tale om det? Var han virkelig taget ud for at more sig, mens jeg sad herhjemme og havde det ad helvede til? Hvad fanden var han egentlig for en ven?

Og hvad havde han så været for en ven indtil da? Jeg mener, 75 procent af tiden talte han om sig selv, og de sidste 25 talte han om lækre numser. Hvor meget interesserede han sig egentlig for mig? Hele det her undercover-nummer var jo også kun for, at han skulle få det nemmere. Det var hans idè, det var ham, der absolut ville have mig med på skuespillet, og så satte han mig i den situation!

I virkeligheden var han baldrende ligeglad med mig og mine følelser, konkluderede jeg vredt. Lukas havde altid kun tænkt på sig selv.

Jeg klemte Snuf sammen om ørerne og prøvede at fantasere om Emma, men Lukas blandede sig hele tiden. Typisk opmærksomhedskrævende Lukas - ikke engang mine fantasier kunne jeg få i fred.

Klokken halv seks havde jeg stadig ikke lukket et øje. Der blev trukket ud på toilettet, og min mor slog hovedet imod toiletskabet, bandede og vraltede i seng igen. Jeg gav hende 10 minutter til at falde i søvn igen og stod så selv op. Jeg tog løbetøj på - på trods af, at jeg aldrig nogensinde havde løbetrænet før. Men en træningsdragt og et par kondisko havde jeg da.

Jeg greb mine nøgler og styrtede ned ad trapperne. Det var mørkt og iskoldt udenfor, men det passede mig glimrende. Sådan havde jeg det også indeni.

Jeg begyndte at løbe op mod skoven. Havde vel en idè om at løbe igennem den, men da jeg fik den inden for synsvidde; mørk og skummel, besluttede jeg, at det nok var en dårlig idè. Med mit held ville der stå en voldtægtsforbryder bag det første træ og vente på karmakatastrofer som mig.

I stedet løb jeg ned ad gaden før skoven. Jeg var selvfølgelig på vej mod Lukas' hus, indså jeg irriteret. Men jeg fortsatte alligevel derhen.

Det var stadig ikke blevet helt lyst, da jeg nåede frem. Jeg stoppede på det modsatte fortov og stod lidt og hoppede for at holde mig i gang. Fascinerende, hvor god form jeg var i. Jeg var næsten ikke forpustet.

Måske fordi jeg nærmest ikke havde opdaget, at jeg løb, fordi jeg ikke kunne få tankerne til at falde til ro. Jeg havde læst et eller andet sted, at det ellers lige var, hvad løb kunne hjælpe på. Men det virkede - ligesom alt andet, normale mennesker kunne finde ud af - så åbenbart heller ikke for mig.

Jeg så mig om på gaden. Der var ikke et øje, og der var stadig lidt tid, til det blev ordentligt lyst. Så jeg løb over vejen og sneg mig langs hækken om til Lukas' værelse. Jeg skulle godt nok forbi hans forældres soveværelse, men gardinet var trukket helt for, så jeg tog chancen.

Også hans rullegardin var trukket ned, men jeg listede helt hen til vinduet og bankede forsigtigt på ruden. Først skete der ikke noget, men så bankede jeg lidt hårdere og mere insisterende. Så blev der løftet lidt på gardinet. Jeg kunne ikke rigtigt se ind på grund af genspejlingen i glasset, men Lukas ville jeg kunne genkende selv i mørke. Jeg smilede opmuntrende til ham. Gardinet blev sænket igen.

Jeg ventede lidt, men der skete ikke noget. Så bankede jeg på igen. Stadig intet. Jeg blev irriteret og bankede endnu hårdere, så hårdt, at træet gav sig i rammen. Pludselig blev der tændt lys i hans forældres soveværelse. Jeg gik i panik. Tanken om, at Lukas' far skulle komme stormende ud i pyjamas (eller endnu værre uden pyjamas) og fange mig, i den tro at jeg var en eller anden indbrudstyv, fik angstsveden frem på min afkølede krop. Så jeg styrtede om på fortovet og ned ad gaden. Jeg blev ved med at løbe, indtil min dårlige kondi endelig indhentede mig, og jeg klapsede sammen på en bænk.

Hvad fanden bildte han sig ind? Røvhul. Jeg var så vred, at jeg slog med knytnæver, ned i bænken. Det var altså så meget, 11 års venskab betød for ham. Han gad ikke engang ulejlige sig med at tale med mig. Nu skulle han til at spille fornærmet. Så kunne han da også rende og hoppe. Skride ad helvede til.

Ja, Lukas kunne bare bøsse af. Vi var ikke venner mere, besluttede jeg og løb hjem med tårer og snot i hele ansigtet.

Kapitel 19
Om mandagen var Lukas i skole. Jeg så ham gennem vinduerne, allerede inden han trådte ind ad indgangsdøren i aulaen. Han trak overdrevent køligt døren op og daskede ind, som om han var fuldstændig uvidende om alle de øjne, der blev vendt mod ham, da de første, der fik øje på ham, begyndte at puffe til resten af skolen og pege med ikke særligt diskrete nik.

Jeg holdt vejret. Forventede latterbrølet komme rullende. De hånlige råb. Men det skete heller ikke denne gang. Men de hviskede højere end et trykluftbor.

Lukas blæste en tyggegummiboble og traskede op ad trappen mod sit klasselokale, mens han rokkede med hovedet til et nummer i iPod'en. Så ligeglad havde han aldrig været i sit liv. Mig kunne han ikke narre.

Jeg fik ondt af ham. Indtil Frederik lavede en gestik med to pegefingre mod hinanden. (For det er selvfølgelig sådan, bøsser har sex, come on!). Så huskede jeg, at det var Lukas, der havde sat os begge i denne situation, og min beslutning om at droppe ham fra mit liv som et brændende varmt frostrundstykke. Straks forsvandt al medlidenhed.

Jeg vendte hovedet bort. Mathilde lagde en hånd på min arm og strøg et par gange, så flyttede hun den igen og lod som ingenting. I det mindste troede alle, at jeg var den forsmåede kæreste med den klamme utro bøsse-eks. Hvor herligt, tænkte jeg sarkastisk.

- Jeg går ud fra, at I har slået op, sagde Emma i 10-frikvarteret.

Vi sad alene tilbage i klassen, fordi hun gerne ville løbe biologiafsnittet igennem. Eller det var hendes undskyldning. Hun fandt ikke engang bogen frem.

- Mmm, medgav jeg.

Og fandt min bog frem.

- Det er så strengt, det, han har gjort. Ih altså, jeg ville være så gal, hvis jeg var dig.

- Jeg er da heller ikke ligefrem overdrevent lykkelig og danser rundt i glædesrus, sagde jeg i et tonefald, der faktisk nærmede sig det snerrende.

- Ej, sagde hun bare.

- Undskyld, jeg har det virkelig ad helvede til med det, sagde jeg, som sandt var.

- Ja, det er da klart, sagde hun trøstende.

Hun lagde armen om mig i irriterende (og vidunderligt) lang tid.

- Har du virkelig ikke haft nogen mistanke om, at han var ... du ved?

Jeg trak bare på skulderen. Kunne ikke svinge mig op til at lyve bedre.

- Det er bare, fordi jeg har nærmest altid vidst det, ikke. Altså han har bare været så ... så gay, lige fra han var helt lille.

- Nå...

- Ja. Ej, engang, så kom han i skole i sådan en morgenkåbe, du ved, en frottebadekåbe, eller hvad det nu hedder. Den var fuldstændig pink. Han havde den på som jakke. Det var simpelthen så langt ude.

Jeg kunne godt huske den badekåbe. Han havde fundet den i en genbrugs, og den var ikke af frotté, men sådan noget tyk quilt, som man brugte i 70'erne, og den var ikke pink, men mørk rosa med bourdeaux roser på. Den var ret fed, men selvfølgelig ikke som overfrakke til en dreng i 7. klasse.

Lukas' far havde set ham komme hjem fra skole med den på. Næste dag var den på mystisk vis forsvundet.

- Han har altså gjort de sygeste ting.

- Virkelig?

- Uhm, når han spiste bananer i frikvarteret, så gjorde han altid sådan, du ved, øh, sådan med munden, som om det var en ... altså en tissemand, ikke.

Jeg kunne ikke lade være med at grine. Egentlig grinede jeg ikke af Lukas, for der var et sted nede i min mave, hvor jeg græd over, hvor dumt han havde opført sig, hvor meget han havde provokeret, og hvor meget ud af det sociale, han var røget på grund af det.

Jeg lo ad Emmas måde at sige tissemand på. Bare det, at hun brugte det alt for barnlige ord i denne sammenhæng.

Det var så langt ude, at jeg fik denne her hysteriske latter helt nede i bunden af maven. Og latteren ville ud. Den kunne ikke stoppes.

- Hvor er det fedt at høre dig grine igen, jublede hun. - Han lavede også engang i hjemkundskab en ... en tissemand ud af småkagedej, det var lige før, han blev smidt op på kontoret, men så smask smækkede han den bare ned i bagepladen, så den blev helt flad og lignede noget helt andet.

Jeg hulkede af grin. Jeg kunne slet ikke stoppe igen. Det mentale billede af en udsmattet småkagetissemand, Emmas lillepigeattitude over for drengenes vedhæng, hele situationen med os to skulder ved skulder med en opslået biologibog foran os: Jeg sad og bondede med min drømmepige på ruinerne af min bedste ven.

Jeg mener, kunne det bliver mere grinagtig? Kun hvis jeg da også pludselig fik spontan øjenbetændelse og aids.

- Hvad er det, der er så sjovt? afbrød Morten heldigvis.

- Ikke noget, svarede Emma hemmelighedsfuldt.

I et tonefald, der desværre afslørede, at hun ville fortælle Morten om det senere, når jeg ikke var der. Vores biologilærer kom heldigvis ind og reddede mig fra at gå fra hysterisk latter til krampagtig gråd ved at sige "kromosomer."

Om eftermiddagen mødtes jeg med Nicolai på den cafè, hvor vi plejede at mødes. Det var igen vores tur til at være i ilden i diskussionsklubben. Emnet var fri hash, og vi var for.

Men Nicolai havde ikke engang taget en tår af sin latte, inden han begyndte at spørge ind til, hvordan det gik med Lukas og mig.

- Hvad mener du med, hvordan det går, mumlede jeg. - Vi er ikke sammen mere, hvis det er det, du mener.

- Men er du okay?

Jeg svarede ikke. Sukkede lidt halvhøjt og så ud ad vinduet. Nicolai sad der bare - helt stille. Jeg følte, at jeg var nødt til at sige noget. Jeg ledte i min hjerne, men jeg kunne ikke finde en indgang til emnet fri hash.

- Emma siger, hun godt vidste det, sagde jeg i stedet.

- Vidste hvad?

- Ja, at Lukas er ... du ved.

- Bøsse?

- Ja.

- Hvem siger, han er det?

- Øh, YouTube for eksempel.

- Helt ærligt, har du aldrig snavet med en pige for sjov?

- Æhh, jo, nej, altså ... men, stammede jeg.

Sandheden var jo, at jeg aldrig ville snave med en pige for sjov - det var kun for sjov, når jeg havde kysset Lukas. Og som Lukas sagde, så var der en verden til forskel på, hvordan det blev opfattet, når piger kyssede hinanden for sjov - og hvis det var drenge, der gjorde det. Det tror jeg faktisk aldrig, jeg havde hørt nogen drenge gøre. Men det havde Nicolai åbenbart. Måske havde han tilmed kysset med en fyr selv?

- Det er også lige meget. Gør det egentlig nogen forskel, spurgte han.

- Hvad mener du?

- Om han er det eller ej, sagde han.

Han så pludselig ret vred ud. Fik nogle rynker mellem brynene, jeg aldrig havde set ham have før.

- Og det er da pisse lige meget, hvad Emma og dem tror, de har vidst, sagde han så i et for ham voldsomt vredt tonefald. - Det, det handler om, er sgu da, hvad du har følt.

- Jeg ved ikke, hvad jeg har følt, fik jeg frem.

Måske den første sandhed, jeg har sagt i lang tid.

- Men du var vel forelsket i ham?

Jeg var lige ved at begynde at fnise ved tanken.

- Det ved jeg ikke, mumlede jeg og skyndte mig at drukne latterbølgen i cola.

- Ikke? spurgte han og rykkede lidt tættere på.

Ikke meget, men nok til, at afstanden mellem os gik fra venskabelig til intim. Jeg trak mig instinktivt lidt bagud. Han så meget intenst ind i mine øjne, og jeg vidste pludselig, at mit liv lige var blevet dobbelt så kompliceret.

- Øh, rockerkrigen, udbrød jeg lettere forfjamsket.

Han stirrede på mig i et par sekunder.

- Undskyld, hvad? spurgte han så.

- Vi kan tage fat i det med, at hvis der var fri hash, så ville der ikke komme de der oprør mellem de forskellige pushere, der sælger det, altså rockerne, og hvem der nu ellers gør det, altså min mor lavede på et tidspunkt en serie om emnet, så vi kan nok godt hente noget research hos hende, rablede jeg løs.

- Okay, sagde han langsomt. - Så snakker vi med din mor? Er hun hjemme nu?

- Hva'? Nej. Nej, hun er allertidligst hjemme klokken syv.

- Nå, men hvad skal vi så få tiden til at gå med indtil da, spurgte han i et påtaget opløftet toneleje.

- Øh, altså jeg kan også bare selv snakke med hende, og så kan vi samle op på det senere ... en anden dag.

- Så gør vi det. I morgen?

- Æh, jeg har en dansk stil, der skal være færdig, så ...

- Onsdag? Vi skal jo helst nå det inden fredag, sagde han.

- Ja, det er fint, fint, lad os sige det. Onsdag, sagde jeg og lød mere og mere febrilsk.

Jeg flåede min taske op fra bænken og samlede jakken sammen i armene.

- Så tror jeg ... øh, at jeg smutter nu så, undskyldte jeg. Han så lidt forbavset på mig.

- Du vil ikke drikke resten af din cola først?

- Nej, jeg smutter hjem og forbereder et par spørgsmål til hende.

- Det kunne vi da gøre sam ...

Han afbrød sig selv og smilede.

- Okay, vi ses bare onsdag, sagde han.

Jeg styrtede ud af cafeen. Efterhånden var der ved at være ret meget i mit liv, jeg ikke havde nogen idé om, hvordan jeg skulle håndtere. Jeg forsøgte at berolige mig selv med, at det meste nok alligevel foregik oppe i mit hoved.

Jeg mener, hvor realistisk var det, at jeg havde et crush på en pige, der var kærester méd en fyr, som min såkaldte ekskæreste også havde et crush på, og som så havde et crush på mig? På mig - altså hende den anonyme, som var fuldstændig uduelig i sociale sammenhænge og derudover en kæmpenørd.

Come on, sagde jeg til mig selv.

Kapitel 20
- Nicolai har slået op.

Stemmen hulkede ind i mit øre. Et øjeblik var jeg fuldstændig desorienteret. Mobilen lå på min hovedpude. Jeg havde i søvne formået at få den fumlet op til øret, da den ringede. Det var helt mørkt i rummet.

- Hva'?

Min stemme lød, som om der sad et rustent søm på tværs i halsen. Jeg rømmede mig. Stemmen i den anden ende gik over i gråd. Så fangede jeg den.

- Emma, sagde jeg.

- Han slog op, hikstede hun.

- Hvornår? Hvad sagde han?

Dagens begivenheder vendte ubehageligt tilbage. Jeg havde desværre ikke drømt det, der skete inde på cafeen.

- Her til aften, han ringede, fortalte hun.

Hun talte langsomt og lavede en hivende vejrtrækning mellem hvert ord.

- Han ville se mig, og jeg troede ligesom, at det var ... at det faktisk var, fordi han ville se mig, men så var det, fordi han ville iiiuhhsigueennogetaauut.

Jeg gættede mig til, hvad meningen i sætningen var.

- Fordi han ville slå op. Men sagde han hvorfor?

- Neeeej, jamrede hun.

- Noget må han da have sagt, insisterede jeg forsigtigt.

- Noget med, at følelserne ikke var rigtige, men det er jo noget fis, hulkede hun. - Vi har haft det totalt godt sammen, ikke?

- Jo, svarede jeg.

Som om jeg var i en position til at sige noget om, hvad der er et godt parforhold.

- Og det er bare så pinligt, alle vil tale om det, snøftede hun.

- Nej, det er folk da ligeglade med, trøstede jeg halvhjertet.

- Det er også bare pissetarveligt at gøre det på en mandag. Man skal altid dumpe folk på en fredag, så de har lidt tid til at komme sig, ikke. Nu skal jeg jo ligesom op i skole i morgen, ikke.

- Tag en sygedag, foreslog jeg.

- Min mor flipper. Hun skal have nogle kunder til frokost. Jeg er nødt til at gå i skole.

- Skal jeg komme forbi, så kan vi følges derhen?

- Gider du? Det vil være ... du er bare så pissesød, Siv.

Hun begyndte at græde igen. Jeg var ikke sikker på, hvor sød jeg egentlig var. Egentlig ville jeg bare holde om hende. Stryge hende over håret. Og over brysterne.

- Okay, så kommer jeg klokken halv, sagde jeg for at ændre mine tankers uheldige fokus.

- Tak, Siv, snøftede hun og lagde på.

Bagefter kunne jeg selvfølgelig ikke falde i søvn igen. Klokken var et. Jeg havde kun sovet en time, og jeg havde stadig søvnunderskud fra weekenden, men mine tanker ville ikke stå stille. Jeg listede ud i køkkenet og skænkede mig et stort glas appelsinjuice. Jeg havde en foruroligende følelse af, at det her ikke kunne ende godt. Og at det ville være mig, der fik skylden for alt.

Emmas mor lukkede op med sit sædvanlige overlegne ansigtsudtryk, da jeg ringede på fem minutter i halv.

- Emma er ikke klar, sagde hun.

Hun vendte sig og skridtede ind i køkkenet, men lod døren stå, så jeg gik indenfor i hallen. Det støvregnede ude og var rimelig koldt. Ikke sådan en dag, man havde lyst til at tage en omvej i skole. Jeg stod lidt og glanede op ad trappen mod Emmas værelse, men hun kom ikke ned. Skulle jeg gå derop? Jeg besluttede at vente til klokken halv og se, om hun ikke kom ned af sig selv. Det gjorde hun ikke. Hendes mor kom heller ikke tilbage.

Jeg snørede mine støvler op og gik op ad trappen. Døren til hendes værelse var lukket. Jeg bankede på.

- Hvad! skreg Emma inde fra værelset.

To sekunder efter flåede hun døren op og stirrede rasende på mig. Jeg kunne næsten ikke kende hende. Øjnene var røde og vrede, hendes tænder blottede som hos en arrig lille hund.

- Sagde jeg ikke ... hvæsede hun, men tog sig i det og glippede et par gange med øjnene. - Siv, hej, jeg troede ... du ved, min mor.

Jeg nikkede bare.

- Hun er sådan en møgso, sagde hun og gik ind i værelset.

Jeg fulgte efter. Der lugtede indelukket, af gråd og lidt af prut. Det var en underlig lugt at forbinde Emma med: Hun duftede altid af dyre parfumer. Men lugten var egentlig ikke ubehagelig. Jeg indsnusede den forsigtigt. Duften af den rigtige Emma.

- Jeg skal lige være færdig, undskyldte hun og skruede låget af sin Dior-mascara.

Jeg brugte den samme mascara, noterede jeg lidt dumstolt. Ikke fordi jeg selv gik og spenderede kassen på dyrt dullegrej. Jeg havde - som alt andet i den luksusliga - fået den af Lukas. Det var også ham, der havde krævet, at jeg begyndte at bruge mascara, da jeg blev 14, selvom jeg egentlig ikke gad. Men han havde insisteret på, at jeg i det mindste prøvede det i en uge, og selvfølgelig havde han også haft ret. Det klædte mig bedre.

Emma tjekkede sit ansigt i profil i spejlet - først fra højre og så fra venstre. Hun tog en mascara-lignende dims frem og drejede på den. Det var en hudfarvet creme, som hun duppede under øjnene og fordelte jævnt med fingrene. Bagefter tog hun en stor pudderbørste og rørte næsten ikke huden med den, og så en miniaturebørste, som hun strøg et par gange over sine øjenbryn.

Jeg var fascineret af processen. Det virkede ikke, som om hun puttede ret meget i ansigtet, men forvandlingen var total. Da hun efter to strøg med hårbørsten og en elastik om hestehalen stod ansigt til ansigt med mig, så hun ud som altid. Fuldstændig fantastisk.

- Skal vi skride, sagde hun.

Vi tog bagvejen ind på skolen. Det var ikke noget, vi aftalte, men da vi kørte op på siden af skolen, var det ligesom naturligt at fortsætte helt hen til cykelparkeringen bag skolen, selvom ingen nogensinde brugte den, men bare smed deres cykler inde i gården.

Vi skred ned ad gangen og styrede direkte mod klassen. Vores engelsklærer nikkede, da vi gik forbi ham og lærerværelset. Jeg kunne mærke Emmas utilpashed, hendes nervøsitet for at løbe ind i nogen fra klassen. Eller endnu værre for at løbe ind i Nicolai. Men det skete ikke. I stedet stødte vi direkte ind i en om muligt endnu større katastrofe: Lukas.

Han stod uden for sit klasselokale, der stadig var låst. Han havde siden til os og stod med iPod'en i ørerne, så jeg nåede at tænke, at hvis vi bare drejede ned ad trappen til aulaen, ville han ikke se os. Jeg trak i Emmas arm for at få hende med, men hun forstod ikke min desperate hensigt og så bare lidt irriteret på mig.

Så drejede Lukas sig med et dansetrin og fik øje på os. Jeg havde stadig hånden på Emmas arm. Han stirrede hårdt på den, indtil jeg slap hende forfjamsket, som om jeg var blevet taget i noget forbudt. Så løftede han blikket og så mig nærmest ondskabsfuldt lige i øjnene.

- Kom nu, sagde Emma henvendt til mig.

Hun fik ligesom først der øje på Lukas.

- Guuud ja, udbrød hun.

Hun tog hånden op til munden og skjulte noget, der kunne have været et grin, men også noget andet, men Lukas tolkede det i hvert fald, som om hun grinede ad ham, kunne jeg se.

Han strammede kæberne. Hans eneste kropslige reaktion, når han blev vred eller ked af det. Han trak høretelefonerne ud af ørerne. Langsomt. Mens hans kæbe transformerede sig til et hovent udtryk, jeg aldrig havde set ham lave før.

- Så fik du det lige, som du ville have det, hva', sagde han.

Han havde ikke sluppet mine øjne et sekund. Men Emma troede alligevel, at han talte til hende.

- Hvor er du langt ude. Jeg har sgu da ikke sat dig i den her situation, det har du ligesom selv, ikke, snerrede hun til ham. - Lad os gå, Siv, du skal ikke spilde mere af din tid på den taberbøsse!

Hans kæber strammedes igen, og han blinkede en enkelt gang, men så fik han kontrol over ansigtet og lavede igen den uhyggelige overlegne mimik. Et udtryk, der fortalte mig, at han kunne afsløre mig på sekundet, hvis han ville. Han fnøs en enkelt gang.

- Er det skabslebberne, der taler der? spurgte han så.

- Ej, hvor er du lam, snerrede Emma.

Hun tog fat i min arm og trak mig forbi ham.

- Lebbe, lebbe, lebbe, hvæsede han efter os.

Jeg stirrede rædselsslagent tilbage på ham. Tiggede med mine øjne for at få ham til at stoppe. Emma standsede og så også tilbage på ham. Hun rystede på hovedet.

- Du er så fucked up, ved du det? Hvorfor kan du ikke bare skride ud og føre dit syge bøsseliv og lade Siv være i fred? Det er ikke hendes skyld, at du er en pervers stodder, er det vel, Siv?

Hun så op på mig. Krævede et svar. Lukas insisterede på at fastholde det nedladende ansigtsudtryk. Hans øjne blev små og hadske. Hvordan kunne han gøre det mod mig, når det var ham, der var skyld i det hele?

- Nej, svarede jeg. - Det er ikke min skyld, at du ikke kan styre dine ... lyster.

- Godt, Siv!

Emma så triumferende på ham, han vendte sig og skred ned ad gangen væk fra sit klasselokale.

- Kom så, sagde hun.

Jeg fulgte efter som den hund, jeg følte mig som.

- Siv satte totalt Lukas på plads lige før, fortalte Emma højt, da vi kom ind i klassen.

Halvdelen af de andre var allerede derinde. Klokken måtte lige være blevet otte - ingen ud over mig kunne drømme om at indfinde sig, før tidligst 15 sekunder efter timeslaget. Jeg dumpede ned på min stol og så ikke på nogen af dem.

- Hvad skete der? spurgte en af de andre.

- Det er så langt ude, han begyndte at stå og råbe efter os, men så bad jeg ham simpelthen om at klappe i, for det er jo ham, der har været totalt led over for Siv, ikke?

- Jo, for satan, medgav Morten. Superfølsomt.

- Så sagde hun til ham, at han skulle gå ud og få tilfredsstillet sine syge lyster og ellers holde sig langt væk fra hende. Totalt sejt sagt, ikke?

- Ja, pissefedt sagt, Siv, roste Morten.

Jeg var ved at brække mig. Over hele situationen. Over de andre. Men selvfølgelig mest over mig selv.

I 10-frikvarteret prøvede jeg at sige til Emma, at jeg ville tage hjem, fordi jeg havde det skidt. Hun så på mig, som om jeg havde klasket et stykke fugtigt makrelmadpapir i ansigtet på hende.

- Nej, det kan du ikke. Du er nødt til at blive. Jeg kan ikke klare at være her alene, insisterede hun.

Hun lavede et semidiskret kast med hovedet ned mod 2. g'ernes borde. Jeg kunne ikke få øje på Nicolai dernede. Men jeg blev. Selvom jeg var lidt i tvivl om, hvor alene hun egentlig var sammen med resten af klassen - heriblandt tøsefnidder-duoen Ditte og Sofie, der klistrede op ad hende, desperate efter at tilkendegive deres medfølelse.

Kapitel 21
- Hvad er der med dig og Lukas? snagede min mor senere den aften.

Jeg var helt smadret. Manglende søvn, konfrontation med Lukas og babysitting for den dumpede Emma. Jeg ville bare i seng.

- Ikke noget, prøvede jeg.

Som om det ville få hende til at trække sig tilbage. Kvindemennesket var uddannet til at grave i folks hemmeligheder.

- Hold nu op, Siv, jeg kan da regne ud, at der er noget galt, når han pludselig aldrig er her mere.

- Det er lige meget.

- Jeg vil bare gerne hjælpe, ikke.

- Hjælpe? Med hvad?

- Ja, hvis du har brug for at tale om det. Den slags.

Hun smilede opmuntrende, som om det latterlige trick ville få mig til at flække mit hjerte åbent og fortælle alt om rædselsmareridtet.

- Gider du ikke bare blande dig udenom, spurgte jeg stille og roligt.

- Jo, jo, hvis det er sådan, du vil have det, sukkede hun.

- Jeg går i seng, sagde jeg og skyndte mig at fortrække.

Jeg trak dynen op over hovedet og prøvede at fantasere om Emma, fordi jeg naivt forestillede mig, at en omgang onani ville udslette kvalmen over mig selv. Men så snart hun dukkede op i mit hoved, blev jeg mere ked af det.

Jeg havde brug for at flygte fra mig selv og mine egne tanker. Jeg vidste ikke, hvordan man gjorde det. Den eneste metode, jeg havde en idé om kunne bruges, var at drikke sig fuld.

Det virkede bare så dumt at gøre på en mandag aften. På den anden side så havde min mor lige åbnet en flaske rødvin. Og hun havde sikkert kun taget et enkelt glas, for det var hendes regel - kun ét glas på hverdage.

Jeg sneg mig ud i gangen, min mor sad i stuen og så de sene nyheder. Hun kommenterede højlydt undervejs:

- Så spørg dog, om hun kendte til det bilag. Jamen, for helvede da også, Jesper!

Hun hørte mig derfor ikke liste ud i køkkenet, snuppe flasken og smutte tilbage i seng. Jeg kravlede under dynen og tog flasken for munden. Jeg brød mig egentlig ikke om smagen af rødvin, huskede jeg, da den første slurk ramte min tunge. Jeg skyndte mig at synke. Det hjalp ikke synderligt på kvalmen.

Pludselig så jeg mig selv udefra - ovre fra døren, faktisk. 16 år gammel, omgivet af blåblomstret sengetøj med en tøjelg i skødet i gang med at tylle en flaske halvdyr rødvin. Hvad fanden havde jeg gang i? Jeg var latterlig. Og jeg var en kæmpenørd: Jeg kunne ikke engang flippe ud ordentligt. Seriøst, mors merlot!?

Jeg rejste mig, sneg mig igen ud i gangen og stillede flasken tilbage.

- Siv, kaldte min mor inde fra stuen.

- Hvad er der, spurgte jeg og stillede mig i døråbningen.

Hun mutede tv'et og så op på mig.

- Du kan altid komme til mig, det ved du godt, ikke? Jeg mener det, Siv, ligegyldigt hvad det er.

- Mm.

- Skat, jeg vil jo bare ...

- Mor, hold nu op! Det er bare ... årh, det er så belastende, når du prøver at overkompensere, fordi jeg ikke har en far!

- Men skat, det er jo ikke derfor, sagde hun.

Hun så såret ud og rejste sig fra sofaen for at komme hen imod mig. Jeg skyndte mig at trække mig tilbage til mit værelse.

Smagen af rødvin i munden og kvalme i maven. Jeg var en dårlig ven og en dårlig datter. Et gennemført dårligt menneske.

Da jeg vågnede næste morgen, så jeg, at jeg havde fået en besked fra Emma i løbet af natten: Kommer du ikke også og henter mig i morgen? Please?

Jeg så på uret. Klokken var fem minutter i syv. Jeg gik i bad, spiste morgenmad og tog i skole.

- Så du ikke min besked, spurgte Emma anklagende som det første, da hun kom ind i klassen.

Jeg sad allerede parat til time med bogen åbnet foran mig.

- Nej, undskyld, min mobil var løbet tør for strøm, sagde jeg, så overbevisende jeg kunne.

Emma studerede mig et par sekunder, men trak så på skulderen og hoppede op på mit bord.

- Det er okay, jeg har det meget bedre i dag, fortalte hun.

- Det er jeg glad for, sagde jeg.

- Ja, jeg har besluttet, at han bare kan rende og hoppe, hvis han ikke kan se, hvor fantastisk jeg er.

Hun lo sin perlelatter og virkede faktisk, som om hun mente det. Men jeg havde set hende for 24 timer siden, så jeg købte den ikke helt.

Morten og et par af de andre kom ind i klassen. Klokken måtte være over otte. Ikke for første gang undrede det mig, at lærerne bare havde accepteret, at det var eleverne, der bestemte, hvornår timen begyndte, og indrettede sig efter det. Lærerne dukkede typisk først op fem-ti minutter inde i timen, for så kunne de være nogenlunde sikre på ikke at blive forstyrret de første fem minutter af elever, der kom dumpende ind. Hvorfor låste de ikke bare døren?

Morten stillede sig ligesom tilfældigt ud for mit bord. Jeg så spørgende op på ham. Det var jo ikke ligefrem os to, der havde mest med hinanden at gøre - nørden og festbaronen. Det var selvfølgelig heller ikke mig, han ville tale med.

- Er det rigtigt, at du har slået op med Nicolai? spurgte han Emma.

Hun strøg roligt en hånd gennem håret og tog sig god tid til at svare. Jeg betragtede hendes bagdel i de stramme jeans, der befandt sig omtrent 15 centimeter fra min hånd. Jeg skyndte mig at tage hånden til mig.

På en og samme tid havde jeg lyst til at røre ved hendes numse og skubbe hende hårdt i ryggen, så hun fløj ned fra mit bord. Hun var så lille, at jeg sikkert kunne give hende en flyvetur halvvejs gennem lokalet.

- Ja. Ja, det er rigtigt, svarede hun.

- Hvorfor? Jeg mener, grinede han og overspillede med tøsestemme. - Han var da ligesom herrelækker totalt nice, ik' osse?

Emma lo længe. Så sjovt var det da heller ikke.

- Jamen, du ved, følelserne var ligesom bare ikke rigtige, forklarede hun.

Morten lagde sin arm indsmigrende rundt om hende, hun hoppede ned fra bordet, og han førte hende hen til deres pladser i den populære afdeling bagerst i klassen.

- Så er vi en singleklasse igen, sagde han, kiggede tilbage på mig og blinkede.

Min hånd lå heldigvis stadig under bordet, ellers tror jeg, jeg havde flippet ham en finger.

- Det vil sige, at der skal festes igennem i weekenden, lovede han Emma. - Mine forældre er i Thailand. Hvad siger du til at give den fuld smadder hjemme hos mig?

- Hvem kommer ellers? forhørte hun sig.

- Alle, mand. Alle!

Jeg tog endelig hånden op og greb fat i min bog. Jeg var måske nok en kæmpenørd, men pludselig syntes jeg, at min matematikbog gav langt mere mening for mit 16-årige liv end alt det sociale, jeg skulle forestille mig at engagere mig i.

Så da invitationen til Mortens fest nåede ned i rækkerne til mig i spisefrikvarteret, undskyldte jeg mig med, at jeg allerede havde en anden invitation.

Ingen lod i øvrigt til at være specielt interesseret i, om jeg kom eller ej. Efter at mit wannabee-normal-forhold til Lukas var gået i vasken, lod det til, at usynlighedskåben igen havde lagt sig om mine skuldre. Egentlig var jeg ikke utaknemmelig. Den føltes så tryg. Så velkendt.

Kapitel 22
Jeg fik øje på Lukas i kantinekøen. Jeg sad sådan, at jeg kunne betragte ham, uden at han så mig. Og uden at det var åbenlyst for enhver, at jeg sad og stirrede. Min kemibog, som jeg havde åbnet foran mig, gav yderligere dække.

Lukas havde iPod'en i ørerne. Det var åbenbart blevet hans værn mod de andre. Flere puffede til hinanden og pegede på ham bag hans ryg. Han gloede interesseret på sandwichudvalget og lod sig ikke mærke med noget, men musklerne i hans ryg spændte på en måde, der sagde mig, at han hadede hele verden.

Pludselig stod Nicolai ved siden af Lukas og lagde sin hånd på hans skulder. Hvad var der med den fyr og konstant at gå rundt og lægge armen om folk i kantinekøer? Jeg sad for langt væk til at høre, hvad han sagde, men jeg kunne se, at næsten alle øjeblikkeligt tav og stirrede med åbenlys interesse på scenariet i køen.

Lukas trak høretelefonerne ud af ørerne og gloede lidt for begejstret på Nicolai. Jeg tænkte, at begejstringen egentlig ikke behøvede at have noget at gøre med, at det var hans crush, Nicolai, der rørte ham, men måske mere var, fordi det sikkert var første gang i to dage, at nogen havde talt til ham. Altså bortset fra mig og Emma dagen før, og det trak vel nærmest ned.

Lukas rystede på hovedet ad det, Nicolai havde sagt. Han smilede undskyldende og gestikulerede lidt med hænderne. Nicolai stod med ryggen til mig, så jeg kunne ikke se hans mimik, men han sagde noget, som fik Lukas til at smile igen. Denne gang var det nærmest et lettet smil. Nicolai sagde noget, Lukas nikkede, og så slentrede Nicolai hen til 2. g'ernes borde, som om han ikke lige havde været genstand for samtlige tilstedeværendes blikke.

Lukas smilede og kiggede lidt skjult efter ham, men skyndte sig så at opføre sig kø-normalt og valgte sig en sandwich. Han proppede dog ikke høretelefonerne tilbage i ørerne.

- Ej, så du lige det, hviskede Emma til mig.

Det kom ret meget bag på mig, at hun sad ved siden af mig, uden at jeg havde lagt mærke til, at hun var der. Jeg plejede altid at vide lige, hvor hun opholdt sig - især når det var i nærheden af mig. Men jeg havde været for optaget af at se på Lukas.

- Hvilket? spurgte jeg uskyldigt.

Som om jeg virkelig havde siddet og terpet det periodiske system og ikke set, hvad resten af skolen havde.

- Nicolai stod og ... ja, gramsede på Lukas.

- Hvor? Det så jeg overhovedet ikke, løj jeg videre.

- Det skulle nok lige passe, at han også er gay, sagde hun eftertænksomt.

Hun nikkede som for at sige, at det ville forklare, hvorfor han kunne droppe hende - den ellers uopnåelige Emma Langelemma.

- Måske er han bare flink, foreslog jeg.

Jeg havde en underlig lyst til at pille hende ned. Pille hende fra hinanden. Måske for også at være den, der samlede hende op igen.

Hun så irriteret på mig.

- Hvad er der med dig i dag? spurgte hun så.

- Hvad mener du?

- Du er skidesur. Totalt præmenstruel.

- Det er nok det, mumlede jeg.

- Okay, det kunne du bare have sagt. Jeg bliver også totalt tosset, når det er den tid på måneden. Min mor og jeg synkronmenstruerer, og min far siger altid, at vi skal skrive en advarsel til ham på mail, så han kan nå at planlægge en forretningsmiddag ude i byen.

Jeg slap et lille grin ud, på en måde lettet over, at hun ikke blev rigtig fornærmet, men samtidig havde jeg også lyst til at skade hende rigtigt. Slå hende - lige ind på den perfekte opstoppernæse. Hun fnisede også.

- Hvad griner I af? forhørte Morten sig straks.

- Ej, det er altså en pigeting, fnisede Emma som svar. - Det kommer overhovedet ikke dig ved, vel Siv?

- Nope, en pigeting, understregede jeg.

Sikke en åndssvag ting at pige-bonde over - menstruation. Så bliver det da ikke mere kliché.

Jeg så vurderende på Morten, der sad som en hundehvalp ved siden af Emma. Han var sikkert lun på hende Det var ikke så underligt, hvis han var - den uopnåelige Emma Langelemma tiltrak mandfolk alle vegne - åbenbart ligegyldigt hvor præmenstruel hun var.

Måske ville han lave et move på hende fredag. Jeg vurderede et sekund, om det ville genere mig. Ja, nu havde jeg også lyst til at pande ham en! Også fordi han gennemgående var en nar, og jeg havde ved flere lejligheder drømt om at slå ham i gulvet, så dette var såmænd bare en god anledning.

Men samtidig havde jeg ikke lyst til at tage til festen og gøre noget for at forhindre, at der skete noget mellem dem. Min ulyst til at deltage i det sociale vandt over min interesse for Emma.

Det måtte betyde, at der var sket et eller andet med mig. Jeg vidste bare ikke, hvad det var.

På vej ned ad trappen, efter hvad der havde føltes som endnu en uoverskueligt lang skoledag, passede Mathilde mig op.

- Skal du til Mortens fest på fredag? spurgte hun.

- Nej, det havde jeg ikke tænkt mig.

- Har du andre planer?

- Næ, ikke rigtigt. Jeg gider bare ikke.

Jeg ved ikke, hvorfor jeg var ærlig over for hende. Måske fordi hun var ældre end os andre og aldrig havde gjort et nummer ud af at være med i the in crowd - men ikke på en måde, så hun var udenfor. Hun var bare Mathilde.

- Det gør jeg nemlig heller ikke, sagde hun med et indforstået smil. - Jeg er så træt af alle de Barcardi Brezeersammenkomster.

- Hørt. Og så smager Smirnoff Ice jo ligesom så herremeget bedre, sagde jeg.

Jeg sagde det i et overdrevent tøset tonefald, der - gik det op for mig undervejs - måtte lyde som en parodi på Emma.

Mathilde lo. Hun havde en latter, der vist kunne kaldes tør. En ægte latter, men ikke en, der blev brugt hele tiden. Jeg kunne ikke sige mig fri for at være lidt smigret over at have sagt noget, der fik hende til at bruge den.

- Har du så ikke lyst til at tage med mig til koncert?

- På fredag?

- Jep. Jeg vil vildt gerne høre det her tyske band, som ...

- Tysk?

- Ja, men de spiller på engelsk. Det er et pigeband, og det er ret fedt, for det er sjældent, at piger spiller alle instrumenterne, ikke? Du skal se trommeslageren, hun er supersej.

- Okay, sagde jeg og trak lidt på det. - Hvis du siger, at de er gode, så ...

- Det er de! Jeg tror, du vil kunne lide dem.

Jeg nikkede, Mathilde lod til at have en okay musiksmag. Vi aftalte at mødes hos hende og tage derind sammen. Hun sagde hurtigt hej og småløb for at nå bussen.

Jeg cyklede hjem og googlede bandet. Der var nogle sange med dem på YouTube, og hun havde haft ret. Jeg kunne godt lide dem. Musikken var fed. Glamrock i stedet for min normalt fortrukne garagerock. Men er meningen med teenageårene ikke også, at man hele tiden skal udvide sin horisont?

Kapitel 23
Dagen efter skulle jeg mødes med Nicolai på vores sædvanlige café. Jeg havde ikke specielt meget lyst, men da det var en form for skoleopgave, kunne jeg ikke få mig selv til at tage let på det. Ikke noget at sige til, at jeg aldrig ville passe ind noget sted: Ingen normale 16-årige ville nogensinde tænke sådan om skolearbejde.

For en gangs skyld var jeg på cafeen først. Jeg bestilte en cola til mig og en latte til ham. Han kom farende ind ad døren, kastede sin jakke over stolen, mens han undskyldte længe over at være forsinket, selvom han var der lige til tiden.

Tjeneren kom hen til vores bord og satte min cola foran mig og latten foran ham. Nicolai stirrede på den.

- Har du?

- Eller også er vi bare så meget stamkunder, at han ved, hvad du vil have?

- Tak, det skulle du altså ikke, jeg mener, jeg kunne godt selv have ...

- Hold dog op, du har givet hver gang indtil nu. Og du har brug for koffeinen, når vi skal til at tale for rusmidler. Jeg har en hel stak argumenter her, sagde jeg og smækkede min notesblok ned foran ham.

- Suverænt! Du er i hopla i dag, hva'?

- Jeg synes bare, at det er et skægt emne. Fri hash, det er totalt chilleren, mand, sagde jeg med hippiestemme og lavede peace-tegn.

- Har du prøvet at ryge det?

- Mig, nej, er du sindssyg. Jeg er 16.

- Jeg prøvede det da første gang, da jeg var 14 eller sådan noget.

- Seriøst? Du virker slet ikke som typen.

- Typen? Hvad er det for en type?

- Sådan lidt forsumpet. Fedtet hår, du ved.

Han slog en stor latter op, rykkede stolen tættere på bordet og tog en enorm slurk af kaffen, som om den slet ikke var varm.

- Okay, hør lige her. Hash er altså ikke kun for forsumpede typer. Der er rimelig mange, der ryger det, forklarede han - meget gestikulerende.

- Jamen fint, så er det jo meget mindre ulovligt, svarede jeg ironisk.

- Det er lovligt i Amsterdam, ikke, og det er ...

- Men vi er ikke i Amsterdam, så ...

- Hør nu lige efter en gang! Det er ikke på den måde et rusmiddel, altså det er det, men man bliver ikke afhængig sådan rigtigt, og ...

- Spoken like a true drug addict!

- Hvad? Altså du kan ikke rigtigt udtale dig om det, før du har prøvet det selv.

- Jeg har heller ikke prøvet analsex, og det ...

Argumentet fløj bare ud af mig, og først da han reagerede på det med et lidt overrasket smil, gik det op for mig, hvad jeg egentlig var i gang med at sige. Jeg indså, at jeg var nødt til at fuldføre sætningen, for at ordet ikke bare skulle hænge imellem os, selvom jeg blev temmelig rød i hovedet undervejs:

- Øh, og det behøver jeg måske heller ikke ... øh for at vide, at det nok ikke lige er mig, mener jeg.

Nicolai knækkede sammen af grin.

- Ha, sådan noget havde jeg så meget aldrig regnet med, at du kunne finde på at sige, lp han.

Jeg kunne ikke selv lade være med også at grine lidt.

- Nej, men seriøst, sagde han, da han havde fået vejret igen. -Jeg foreslår, at nu dropper vi den her café, som var det tysktimer, og går hjem til mig og laver field research.

- Æh hvad for noget?

- Ingen protester. Det er den eneste måde, hvorpå vi for alvor kan undersøge emnet til bunds.

- Emnet?

- Ja, hash, hvad ellers ... Nååå, nej, det var ikke analsex, jeg mente, grinede han og blinkede til mig.

Og en halv time senere sad jeg på Nicolais seng og betragtede ham rulle en joint.

- Det værste er næsten, at det ser ud, som om du har gjort det der tusinde gange før, kommenterede jeg.

- Ikke tusinde gange. Indimellem. Min storebror køber lidt for mig en gang imellem.

- I er en hel familie af hashmisbrugere.

- Ikke misbrugere. Bare brugere.

- Hvis jeg tager et billede af dig nu, kan jeg afpresse dig, når du bliver statsminister, truede jeg.

- Jeg bliver sgu aldrig statsminister, svarede han, tændte jointen og sugede en stor portion røg ned i lungerne.

Det lugtede helt anderledes end normal tobak. Meget sødligt.

- Jeg skal være forsvarsadvokat, sagde han. - Her tag et hvæs.

Han rakte jointen frem mod mig. Jeg tog den forsigtigt mellem fingrene og satte spidsen af den mod mine læber.

- Lad røgen blive lidt nede i lungerne, det er sådan, at stoffet kommer bedst rundt i dit system.

Jeg sugede lidt røg ind gennem det hvide filter. Smagsmæssigt var det ikke ligefrem en kulinarisk oplevelse, så jeg forsøgte at sluge det straks, hvilket resulterede i, at jeg begyndte at hoste voldsomt.

- Okay, du har så heller aldrig prøvet at ryge før, grinede han.

- Korrekt, hostede jeg.

- Du skal ikke sluge røgen. Bare ligesom lade den sive naturligt ned i luftrøret.

- Ikke skide naturligt med røg ned i luftrøret.

- Det, jeg mener, er, at du bare skal slappe af og ikke prøve at tvinge det ned.

- Hmmm, mumlede jeg og prøvede igen.

Denne gang fik jeg faktisk røgen ned i lungerne. Jeg kunne mærke, at de ligesom blev varmere. Men den fornemmelse var heller ikke videre behagelig, så jeg hostede det hurtigt op igen.

- Én gang til, insisterede han.

Jeg gjorde som befalet og formåede faktisk at holde røgen nede i lungerne et par sekunder. Min krop blev en smule tungere.

- Kan du mærke det?

- Ved jeg ikke helt.

Mit hoved føltes lettere. Det var lidt, som om hovedet og kroppen blev trukket i hver sin retning, men ikke på en ubehagelig måde. Tværtimod. Jeg skyndte mig at række jointen over til Nicolai igen. Måske forstod jeg allerede lidt for godt, hvorfor nogle mennesker kunne sumpe helt væk i hashtågerne.

Han lukkede øjnene og tog et langt sug. Han sad på sin kontorstol med forårssolen i ryggen. Han havde et fedt værelse. På hele den ene væg hang sort-hvide fotografier af personer, bygninger, dyr og træer. Han fortalte, at han selv havde taget billederne.

Bag mig hang en plakat af et maleri i stærke farver. Vindueskarmen var fyldt med små figurer bøjet i ståltråd. Dem havde han også selv lavet. Han viste sig at være en lidt mere sammensat person, end jeg havde troet. Og det gik op for mig, at jeg faktisk enormt godt kunne lide ham.

- Hvad snakkede du med Lukas om i går? spurgte jeg.

Jeg prøvede at få det til at lyde tilfældigt.

- Jeg sagde til ham, at han skulle komme tilbage i diskussionsklubben.

- Ville han det?

- Ville du være træt af det, hvis han var med igen?

- Det ved jeg ikke. Jo, måske.

- Jeg synes bare, det er så strengt, at han skal lukkes ude på den måde. Jeg synes, nogen skulle fortælle ham, at han stadig er velkommen.

- Ja ... klart, selvfølgelig.

Jeg var på den ene side lidt imponeret over, hvor spejdergod en fyr, Nicolai var, og samtidig også ret irriteret over, at han ikke bare kunne blande sig uden om det med Lukas og mig.

- Ville han så? spurgte jeg efter et par sekunder, hvor ingen af os havde sagt noget.

- Nej.

Han tog endnu et sug og rakte mig igen jointen. Denne gang faldt det mig helt nemt, og jeg var taknemmelig for hashens beroligende virkning på min mave og min kvalme.

- Nå, men jeg vil altså forsvare mordere og voldtægtsforbrydere og andre charmetrolde. Hvad vil du?

- Hvad vil jeg?

- Hvad vil du være, når du bliver stor?

- Det ved jeg ikke.

- Jøsses, ungdommen nu om stunder. Alle muligheder ligger åbne for dem, men ingen drømme har de.

- Jeg har drømme!

- Om hvad?

Godt spørgsmål, faktisk. Hvad drømte Siv Mortensen egentlig om? Villa, Volvo og vaselinesex? Mor, mor og børn?

- Kemi, svarede jeg.

- Kemi?

- Jeg vil læse noget med kemi. Og biologi.

- Så er det her da virkelig et glimrende studieobjekt, sagde han.

Han tog imod jointen igen, tog et dybt hvæs, pustede ud og grinede. - Kemi, der gør underværker for din biologi.

- Hov, hvad er det, du lugter af? sagde min mor inkvisitorisk, da jeg sneg mig forbi hende i forsøget på at komme ind på mit værelse.

- Ikke noget, sagde jeg lidt for hurtigt.

Jeg var nødt til at tale hurtigt, fordi jeg gerne ville undgå at komme til at fnise.

- Du lugter af hash!

- Ej, det gør jeg da ikke, prøvede jeg, samtidig med at jeg stadig kæmpede med at holde et fnis tilbage. Jeg ved ikke, hvad jeg syntes var så sjovt.

- Siv, for fanden, jeg har gået på Journalisthøjskolen, jeg ved, hvordan hash lugter.

- Men jeg har ikke ...

Min hjerne løb mod en mur, da jeg forsøgte at finde resten af sætningen. Hun lod langsomt øjnene glide op og ned ad mig og skulle til at sige noget, men skiftede så åbenbart mening.

- Har du lyst til et dejligt klægt stykke chokoladekage med masser af flødeskum og vanilleis til? spurgte hun i stedet.

- Har du kage? Hvor er den?

- Ha! Sagen er afgjort, høje dommer: Tøsen har røget hash!

- Jamen ... hva'?

- Fråderen. Du har fråderen på, som de unge ville sige.

- Mor, jeg aner simpelthen ikke, hvad du snakker ...

- Hash gør en helt utrolig sulten. Det er derfor, man tillader nogle kræftramte at ryge det, så kvalmen forsvinder, og de spiser mad nok.

- Jeg har ikke kræft, fnisede jeg.

- Nej, men du har røget hash.

- Okay, og hvad så? Du sagde jo lige selv, at du ...

- Men ikke på en onsdag, Siv.

- Er det onsdag, fnisede jeg nu endnu højere.

Hun så et øjeblik meget bekymret ud, men forstod så vist godt, at jeg jokede, og slappede lidt af igen.

- Jeg laver nogle pandekager, hvis du lover mig ikke at gøre det igen?

Jeg nikkede, og hun begyndte at finde ingredienserne frem, samtidig med at hun talte videre om alle de farlige sider af hashrygning, som jeg indtil for tre timer siden selv ville have været den første til at liste op:

- I hvert fald ikke, når du skal op og i skole. Hvis du endelig skal ryge hash, og det synes jeg virkelig ikke, at du skal gøre, jeg siger bare, hvis du gør det, så gør det fredag eftermiddag, så din hjerne kan nå at være klar til mandag, ellers misser hjernen en masse læring. Og jeg siger dig altså, at man får dårlig hud, man spiser en masse lort, og så får man bumser, men det værste er altså det med, at det går ud over ens indlæringsevner, det er derfor, der er så mange hashomaner, der forsumper totalt, jeg siger det bare, for at ... åh, gud, det var derfor du ville vide alt det om hash den anden dag, ikke? Du er på vej til at blive afhængig af...

- Mor, stop! Det var en engangsforseelse, lovede jeg. - Jeg er ikke på vej til at forsumpe ned i et hashmisbrug.

- Du skal bare vide, at jeg snuser til dit tøj, når jeg vasker.

- Ej, mor.

Hun vendte sig om oprodede i en skuffe efter noget at røre pandekagedejen sammen med.

- Jeg synes ærligt talt, at den der diskussionsklub, du er med i, er ved at udvikle sig i en ret vild retning. Skulle I ikke forestille eliteelever? spurgte hun og pegede anklagende på mig med et piskeris.

- Det troede jeg også. Men så skulle du se formanden, svarede jeg og slap endelig ind på mit værelse.

Kapitel 24
Fredagens fest hos Morten var det store samtaleemne i klassen både torsdag og fredag. Endnu en af de sociale spilleregler, jeg aldrig havde fattet: snakke om fest op til fest, snakke om fest ved fest, snakke om fest efter fest. Som alt sammen kunne opsummeres i følgende tre sætninger: Jeg skal være så fuld", "Jeg er simpelthen så fuld", og "Hold da kæft, hvor var jeg fuld."

Heldigvis stod jeg udenfor. Mathilde sendte mig et langt lidende og indforstået blik, da Morten proklamerede, at han ville hævne sig på tequila, fordi den havde besejret ham ved sidste fest.

Jeg ploppede iPod'en i ørerne og betragtede min klasse fremføre deres fest-forberedelses-snak til en liveindspilning af White Stripes' Wasting my time. Virkeligheden mangler efter min mening tit et soundtrack.

- Det er altså lidt ærgerligt, at du ikke skal med på fredag, sagde Emma til mig senere samme dag.

Vi sad i kantinen. Jeg spiste en sandwich med karryæggesalat og forsøgte åbenbart at få størstedelen af æggesalaten fordelt i mit ansigt. Emma pegede på sin kind for at markere, at jeg nok lige skulle tørre mig med servietten. Selv spiste hun som sædvanlig en lille salat og et stykke fuldkornsbolle på størrelse med en småkage. Jeg ville være død af sult midt i engelsktimen ("And with this fuldkornskrumme I die! Gjøjøøjøaad.")

- Ærgerligt? Virkelig, spurgte jeg, oprigtigt talt lidt overrasket.

- Ja, det er bare altid så skægt, når du er der, sagde hun og pillede et stykke af fuldkornsbrødet med to fingre og puttede det i munden.

Sådan spiste hun altid brød. Jeg var utrolig fascineret af hele brød-pille-projektet. Hvorfor bed hun ikke bare direkte af bollen?

- Er det?

- Ja, du ved, du siger altid så vildt sjove ting, når du er fuld.

- Nå, det er derfor.

Jeg sukkede indvendigt. Tænk, hvis man kunne opleve at blive vurderet som værende interessant, når man var ædru. Og tænk, hvis det utrolige skulle ske, at man ikke alene selv var ædru, men desuden blev bedømt af andre, der også var det. Men det kunne jeg ikke se ske. Ikke engang i fremtiden, for min mor talte jo også altid om, hvor sjov en eller anden nyhedsvært havde været, fordi han var fuld og havde byttet om på slips og bukser eller noget andet i den stil - tilsyneladende en utrolig underholdende måde at være social på.

- Hvad skal du egentlig? spurgte Emma.

Hun nippede forsigtigt en cherrytomat over på midten - vel at mærke uden at lave tomatsplat-fontæne ud over bordet. Det var ikke menneskeligt at spise sådan, som hun gjorde.

- Øh, jeg skal til koncert med Mathilde, svarede jeg.

Jeg kunne ikke se nogen grund til at lyve om det.

- Med Mathilde ... vores Mathilde, seriøst?

- Æh, ja.

- Okay, whatever. Jeg troede bare ikke, du brød dig om hende.

- Mathilde?

- Ja. Synes du ikke, hun er sådan lidt ...

- Lidt hvad?

- Årh, det ved jeg ikke. Det er også lige meget, afgjorde hun.

Samtidig børstede hun alle de mange krummer, som pille-projektet var resulteret i, sammen og puffede dem på gulvet. Mon ikke rengøringspersonalet var bedøvende ligeglade med, om de skulle fjerne krummer fra bordet eller fra gulvet.

- Det er noget, vi har aftalt i lang tid, løj jeg.

Som om jeg skyldte hende en forklaring.

- Ja-ja, det er fint. I skal da bare hygge jer. Hvad var det, I skulle?

- Til koncert. Det er med et ret fedt tysk band, som ...

- Koncert, ja, nå, men hyg jer, ikke, sagde hun og rejste sig op.

Jeg sad lidt paf tilbage. Hvad var der lige sket der? Blev hun sur over, at jeg skulle være sammen med Mathilde i stedet for hende? Jeg fattede ikke de der pigereaktioner nogle gange. Hvorfor kunne jeg ikke bare være til mænd? Mænd lod til at være meget nemmere at omgås. I det samme fik jeg øje på Lukas. Nå nej, ikke alligevel.

Nicolai kom farende hen mod mig fra den anden ende af gangen, da jeg var på vej hen mod diskussionsklubbens lokaler. Han havde et langt mangefarvet halstørklæde på, der dansede efter ham.

- Du bliver nødt ... host ... til at lave det indledende indlæg, sagde han med en raspende hæs stemme. - Min stemme er helt ... jamen, hør mig lige.

- Det kan jeg altså ikke!

- Sludder, hæsede han. - Du har alligevel bedre styr på det ... host ... end jeg har.

Han puffede mig blidt ind i lokalet, tog min taske og placerede den ved siden af vores bord.

Vi havde indrettet diskussionsklubben med en talerpult der, hvor katederet normalt var placeret. På hver side af den stod et tomandsbord, hvor henholdsvis forsvarerne og anklagerne sad, når der var en diskussion i gang.

Reglen var, at alle indlæg og modindlæg skulle finde sted på talerstolen. Det ville sige, at holdene skiftedes til at sende en taler op til pulten - i sidste runde, hvor man kun havde 30 sekunders taletid, kunne det godt blive lidt hektisk med al den løben frem og tilbage og stole, der blev rykket ud og ind. Men på en måde var det også der, det blev virkelig spændende.

Som sædvanlig var der to emner til diskussion. Først var to andre hold i ilden og skulle diskutere for og imod stamcelleforskning. Et supersvært emne, lagde Nicolai ud med at sige, inden han som altid - når han ikke selv var med i en diskussion - indtog posten som ordstyrer.

Det var hans opgave at sørge for, at tiden blev overholdt, og dømme, hvis nogen forbrød sig for voldsomt imod reglerne for god argumentation og opførsel - det vil sige, hvis nogen sagde "dumme svin" eller "hvad med dig selv". De mindre brud og selve taktikken diskuterede vi alle sammen efterfølgende.

Det var forsvarerne, der havde trukket startpositionen, og de valgte ikke overraskende alle de medicinske argumenter for at forske i stamceller. Modstanderholdet så alvorligt til fra deres sæde.

Efter tre minutter sagde Nicolai hæst stop, selvom pigen, der stod ved pulten og talte alt for hurtigt, stadig ikke var færdig med sit oplæg. Men sådan var reglen. Hun satte sig ned og så irriteret sine noter igennem. Hun var ikke tilfreds med det, hun havde fået fremlagt. Det var også rodet og ufokuseret. Modstanderne havde allerede et forspring.

Men de valgte at gå lige direkte i fælden og smed om sig med argumenter, der lød som dem, religiøse tosser altid brugte:

"Det er ikke meningen, at mennesket skal lege gud."

Jeg himlede med øjnene bag lukkede øjenlåg. Det argument kunne gennemhulles op til flere gange. Bare at bruge et ord som "mening" - hvad er meningen med noget i så fald?

Og utrolig dårlig research. De havde ikke engang tjekket Etisk Råds redegørelse om emnet. Bare for at understrege, hvor stor en nørd jeg er, så havde jeg lige løbet redegørelsen igennem på nettet, da jeg alligevel var i gang med at forberede det sidste til mit og Nicolais indlæg.

Normalt ville det have irriteret mig at være tilhører til sådan en omgang juks, men jeg fulgte ikke særligt godt med. Jeg sad og stirrede på mine noter, der efter Nicolais anmodning var computerskrevne, så de var til at læse, når han stod ved pulten. Men det skulle han jo ikke i dag. Dumme halstørklæde.

I pausen samlede Nicolai og jeg trådene i vores argumentationsrække. Jeg var rystende nervøs og gned mig konstant i hænderne. Han klappede mig opmuntrende på armen.

- Slap af, du kan det her, raspede han. - Bare find et punkt cirka midt på væggen og se på det, så glemmer du, at der er nogen herinde, når du kommer i gang.

Det lød for godt til at være sandt, at det skulle være så nemt. I øvrigt var hele pointen med klubben jo at lære at fremføre overbevisende argumenter - ikke at stå og lire en smøre af til en opslagstavle.

Therese overtog ordstyrerposten og holdt den overdimensionerede mønt op, vi brugte til at afgøre, hvilket hold der skulle lægge ud. Vores modstanderhold bestod af en supertjekket pige fra 2. b, Ina, der på mystisk vis altid havde nye briller på, samt en ranglet 3. g-fyr, Asger, som trods acne havde ry for at være det største leksikon på skolen: Den Bebrillede b'er og Den Bebumsede Encyklopædi kaldte jeg dem for mig selv - fordi jeg helt upædagogisk havde en idé om, at det ville gøre det nemmere for mig at vinde over dem.

Asger sagde "krone" og vandt, og jeg prøvede ikke at tage det som et tegn, at jeg have tabt første runde uden overhovedet at have åbnet munden.

Ina gik op til pulten med sine noter. Det var fordelingen på deres hold. Asger researchede, og Ina talte. Hun var god. Afhængig af emnet lå hun oppe i Nicolais suveræne klasse.

Hun så tilhørerne i øjnene og gestikulerede tilpas meget, når der var behov for at understrege et argument - hun havde en snedig detalje til sidst, når hun kom til afrundingen, hvor hun tog brillerne af. Måske for at understrege, at sagen var så klar, at man kunne se den selv med nedsat syn, eller sådan noget.

Jeg prøvede ikke at lade mig skræmme af tanken om, hvor umådelig kedelig jeg ville komme til at se ud i sammenligning. Emma sad under vinduet og fik sollys ind på håret bagfra. Den distraktion hjalp utroligt nok ikke på mine nerver.

Heldigvis slog jeg over i nørdmodus, så snart Ina fik go til at tale. Jeg rettede straks min opmærksomhed mod hendes argumenter, noterede og lagde modargumenterne klar i hovedet. Inas indlæg fokuserede på de negative effekter ved hash - for kroppen, for ens sociale kompetencer og for samfundet. Da hendes tre minutter var gået, havde jeg glemt, at Emma var i rummet.

Jeg indtog pulten, fordelte noterne foran mig og fikserede blikket på en cirkel af hvide tegnestifter, som en eller anden havde lavet på opslagstavlen foran mig. Det var min helt klare, tilrettelagte plan at starte med at liste vores argumenter op og så uddybe dem et for et.

- Og værsgod, sagde Therese.

- Sjovt, at Ina lægger ud med at nævne, hvor dårligt hash er for ens sociale kompetencer. Det er ellers min erfaring, at man bliver utrolig gode venner, når man deler en joint, fløj det ud af mig.

De andre skreg af grin, jeg rodede febrilsk med papirerne. Sikke dog en langt-ude-måde at starte på. Det havde jo intet med sagen at gøre.

- Det, jeg mener, er, at i visse kulturer - hos indianerne og så videre - har euforiserende stoffer jo faktisk indtaget en stor rolle i det sociale samspil, men det er ikke det, vi vil fokusere på, fik jeg så frem - lykkelig for mine hvide tegnestifter.

- Som vi ser det, er der væsentlige argumenter for at have fri hash. Og her skal jeg lige nævne, at vi begrænser os til udelukkende at tale om total legalisering - selvom man også kunne diskutere delvis legalisering som den hollandske model, hvor der kun må ryges hash visse steder, indledte jeg. - Hash er for det første et langt mindre skadeligt rusmiddel end alkohol. Det har oven i købet positive effekter på mennesker, der er i behandling for alvorlige sygdomme eller lider af for eksempel sclerose.

Jeg talte hurtigt for at nå at få det hele med, men fokuserede alligevel på at udtale hvert eneste ord lydeligt - især sklerose, som jeg frygtede ville komme ud som skelrose, men det gik.

Faktisk gik det godt. Rigtig godt, erkendte jeg midtvejs i mit oplæg og slappede mere af. Jeg begyndte tilmed at lade blikket vandre fra tegnestifterne og ned til et par øjne hist og her. Men jeg flyttede dem ikke ret langt mod højre, for der sad Emma.

- Derudover vil legalisering frigive ressourcer hos politiet, det vil afkriminalisere den store gruppe af befolkningen, som er i besiddelse af hash - og som straffelovsmæssigt bliver sat i bås med for eksempel mennesker, der er i besiddelse af hårde stoffer - og endelig vil staten kunne få en stor indtægt på banderole-afgifter, ligesom dem på cigaretter og alkohol, listede jeg op i et rasende tempo.

- Og til sidst vil jeg blot pege på, at legalisering af hash vil betyde mindre kriminalitet som eksempelvis rockerkrigen, der jo i høj grad handlede om det illegale hashmarked, sluttede jeg og pustede ud i samme sekund, som Therese trykkede på stopuret.

Jeg satte mig ned til vores bord igen og modtog et klap på ryggen af Nicolai.

- Du er så sej, hviskede han.

Ina indtog igen pulten. Nu havde hun ét minut til at skyde mig ned. Hvis jeg var hende, ville jeg have lagt ud med at påpege, at de kriminelle nok kunne finde andre ulovlige stoffer at slås om, hvis det var, samt gå videre med, at hash kunne lede til afhængighed af farlige stoffer - da stort set alle narkomaner er startet med at ryge hash. Men det overså hun. I stedet angreb hun argumentet om, at hash skulle være mindre skadeligt end alkohol.

- Hash er påviseligt usundt for kroppen, startede hun og jappede en håndfuld medicinske fakta af.

Jeg vidste, at jeg havde hende. Hun begik en af de typiske - men også dummeste - fejl i en diskussion: Hun så sig blind på ét argument.

Det betød, at vores sag kom til at stå langt stærkere, fordi vi havde flere argumenter og samtidig kunne skyde hendes ene ned. For det er jo hele pointen med diskussioner: Der vil altid være fakta til at bakke begge sider op. Man skal bare vide at bruge dem smart.

Nicolai lagde to papirer foran mig: Listen over medicinske argumenter for hash, samt den med negative konsekvenser ved alkohol. Jeg nikkede enigt og gik op til pulten til mit ene minuts forsvar/nedskydning.

- Vores modstandere vælger at fokusere på de negative konsekvenser ved hash; jeg har en liste her, der beskriver de positive, men jeg vil ikke bruge tiden på at hive dem alle sammen frem. Jeg vil heller ikke bruge den på at snakke om de negative konsekvenser ved et allerede legalt rusmiddel, alkohol, som jeg har her, sagde jeg og holdt den anden liste op:

- Dem kan I altid få, hvis I er interesserede. Eller I kan se dem til gym-festerne, sagde jeg med et skævt smil.

Igen brød resten af holdet ud i høj latter. Jeg ved virkelig ikke, hvorfor jeg pludselig skulle stå og lege komiker. Jeg rømmede mig hurtigt og forsatte:

- Til gengæld vil jeg påpege, at vi på en lang række områder her i landet har overladt det til borgerne selv at vurdere, hvad der er rigtigt og forkert, fordi vi mener, at det er det enkelte menneskes eget valg, hvordan man vil leve sit liv - her tænker jeg for eksempel på prostitution. Hvordan kan man så samtidig forsvare, at mennesker ikke må ryge hash, spurgte jeg retorisk og trak mig væk fra pulten.

Ina fór op til pulten og var lige ved at vælte mig omkuld på vejen. Jeg holdt vejret. Hvis hun sagde "sikkerhedsseler" nu, var hun tilbage; Staten bestemmer jo over vores liv og sikkerhed på så mange områder, og i det perspektiv er forbuddet mod hash blot endnu en måde at passe på borgerne på, når de ikke selv kan finde ud af det.

- Man kan ikke forsvare, at mennesker får lov til at stoppe sig med giftstoffer, indledte hun forpustet. - Hash er farligt, uanset hvor mange lister, Siv holder op. Det er et samfundsproblem, og det er ... øh, det er begyndelsen på narkomisbrug. Det er et problem for dem, der ryger det, for deres omgangskreds, for samfundet, gentog hun stædigt.

Hendes sag var færdig. Nicolai smilede til mig. Jeg lod være med at sætte mig, fordi jeg skulle op og sætte punktum med mine sidste 30 sekunders taletid. Ina gestikulerede vildt, og hendes stemme lød en smule hidsig. Therese sagde stop midt i en sætning, og Ina så irriteret på hende, men trak sig så tilbage. Hun vidste også godt, at de havde tabt.

Jeg trådte roligt frem mod pulten, lagde hænderne på den og ventede overlegent et par sekunder efter, at Therese havde startet tiden.

- Slutteligt vil jeg også nævne, at hash har en utrolig god effekt på stress, sagde jeg og nikkede ligesom tilfældigt hen mod Ina.

De andre grinede igen, og jeg rundede af med at sige, at jeg syntes, vores sag nu var fremlagt så overbevisende, at der ikke kunne herske nogen tvivl. Jeg satte mig ned igen, og Nicolai lænede sig ind til mig.

- Det var så overskudsagtigt, for satan, jeg vidste ikke, at du kunne være så cool!

- Det vidste jeg heller ikke, mumlede jeg.

- Jeg er stolt af dig, sagde han og gav mig et klem med den ene arm.

- Ja, og du er heller ikke hæs mere.

- Ups, afsløret, grinede han og rullede halstørklædet af. - Men noget skulle jeg jo gøre for at få dig derop.

Kapitel 25
En aften med tysk kvinderock var lige, hvad jeg havde brug for oven på den rus, jeg havde oplevet i diskussionsklubben. Jeg var seriøst nærmest høj over mig selv. Eller skæv, som jo - emnet taget i betragtning - ville have passet bedre. Men jeg havde ikke taget eller røget noget.

Jeg havde ikke engang drukket så meget som en ferskencider. Men min puls bankede derudad i højt gear, mine ben dansede under mig, og mine hænder spillede lufttromme. Jeg var med andre ord totalt feststemt, da jeg mødtes med Mathilde.

Og bandet var fedt live. Mathilde og jeg fik møvet os helt frem til scenekanten og stod lige ud for forsangerens absurd høje sølvfarvede plateaustiletter, der lignede noget fra en pornofilm.

Vi kastede os rundt til musikken og blev et med de bølgende kroppe i salen. Vi dansede og skrålede med på sangene - som heldigvis ikke kunne høres for musikken, for jeg er ikke sikker på, at jeg havde styr på ret meget af teksterne.

Bagefter stod vi og ventede på bussen. Det var stadig ikke særligt varmt i vejret, og sveden klistrede under vores jakker, så det blev hurtigt rigtig koldt at stå der. Vi begyndte at lave sprællemandshop for at holde varmen - og fordi min krop stadig indeholdt for meget energi til, at jeg kunne stå stille. Vi må have set underlige ud.

- Folk tror sikkert, at vi er stangbarcardi, grinede jeg og sprællede igen.

- Fuck da dem, sagde hun.

Hvorefter hun straks hoppede op på bænken og udførte en ret dårlig piruet.

- Jeg var balletbarn, deklarerede hun.

- Really?

- Ja, de ringede fra den kongelige ballet og ville have mig til at danse Svanens Død, men jeg sagde, at jeg meget hellere ville gå i gymnasiet på Nørre Snotklat og lære noget, man virkelig kan bruge til noget. Som formlen for saltpetersyre, og hvordan man bygger en øl-bong.

- Er du ikke glad for at gå der? spurgte jeg overrasket.

Hun hoppede ned og så næsten ærgerlig ud over den seriøse retning, jeg havde ført vores samtale i.

- Jo-jo, det er okay, det er bare så ... uh, begrænset på en eller anden måde.

- Begrænset?

- Ja, du ved, jeg vil gerne mere.

- Mere hvad?

- Mere liv! Se bare alle dødbiderne, der sidder og hænger hjemme ved Morten, mens de rundsender en flaske Jack Daniels fællesspyt og snakker om patter og kørekort og en eller anden hjemmeside, hvor man kan finde opgaver at skrive af efter. Det er da bare så ... århhh.

- Det er ikke liv efter din mening?

- Næ, overhovedet ikke. Det her, det er mere liv i mine øjne. Musik, der rykker noget i en, indeni, du ved. Og samtaler med indhold. Den slags.

- Ja, jeg forstår godt, hvad du mener, sagde jeg.

- Så du savner ikke Emmas vid i aften, spurgte hun ironisk og blinkede til mig.

Jeg blev omgående rød i hovedet.

- Hvornår kommer den bus egentlig, famlede jeg og vendte ryggen til hende for at tjekke køreplanen.

Et par timer senere skiltes vi neden for min lejlighed efter at have stået og talt i en halv time, indtil jeg simpelthen ikke kunne holde mig mere og måtte op for at tisse. Mathilde var fed at tale med. Der var på en eller anden måde mere liv. I hvert fald mere dybde end i de samtaler, jeg førte med alle andre. På nær Lukas, men ham talte jeg ikke med mere, så det passede jo.

Da jeg endelig fik klasket mig ned på toilettet og kunne slippe den gispende blære, tjekkede jeg min mobil. Jeg havde fået en besked fra Nicolai: Virkelig fed fremlæggelse i dag. Du er så skarp. Recap her i weekenden?

Som en slags påmindelse om, at der faktisk var flere mennesker i mit liv, jeg kunne tale godt med.

Jeg svarede

Hvad med søndag eftermiddag?

Trykkede "send". Først der overvejede jeg, om jeg ikke lige skulle stoppe op og overveje, hvad jeg havde gang i. Men så tænkte jeg irriteret, at det gad jeg faktisk ikke gøre mig overvejelser om, for nogle gange måtte jeg vel bare have lov til at gøre, som jeg havde lyst til, uden at ødelægge det hele med overvejelser for og imod.

Jeg var træt af altid at være den med alle overvejelserne. Så man nogle af de andre gøre sig nogen? Nej, vel. Så måtte jeg for pokker da også have lov til, at slippe en gang imellem, bestemte jeg.

Hvorefter jeg gik ind til Snuf, min tøjelg, og onanerede, mens jeg tænkte på Scarlett Johansson.

- Skal vi ryge en joint? jokede Nicolai, da han lukkede mig ind på sit værelse om søndagen.

- Nu stopper du med at lokke mig i fordærv, ellers sladrer jeg til min mor, og så er der beef!

- Orv, jeg gad godt at have bøf med din mor!

- Så er du tophistorie i 19-nyhederne i morgen: "Skandale: 2. g'er udnytter forsvarsløs 1. g-pige."

- Hæ, du er da ikke helt forsvarsløs, drillede han og daskede til min arm.

Jeg tog omgående hans hovedpude og returnerede slaget. Jeg havde gjort det her så ofte med Lukas, at det først var, da vi lå og møflede rundt oven på hinanden i sengen, at det gik op for mig, at det her ikke var ligesom med Lukas.

Nicolai havde - altså også fuldstændigt modsat Lukas - intet problem med at tilkæmpe sig overtaget, så han satte sig oven på mig og holdt mine hænder fast over mit hoved. Inden i mig rungede et kæmpestort "Åh åh, hvad har jeg gang i!" Og så kyssede han mig.

Ja, okay, jeg kyssede også ham, men det var faktisk mest, fordi jeg syntes, at andet ville have været uhøfligt. Hvad skulle jeg ellers have gjort?

Han lagde sig ned ved siden af mig i sengen, og vi fortsatte med at kysse. Han strøg mig over håret. Jeg ved ikke, hvad jeg tænkte på imens. Mine tanker fik jeg på en eller anden måde sat på pause, og det eneste, der var i mit hoved, var det, sanserne registrerede: hans læber mod mine, tungen, hans hånd over mit bryst. Jeg var ikke frastødt, men jeg var heller ikke tændt. Jeg var der bare.

Det var først, da hans hånd åbnede knappen i mine bukser, at tankerne kom tilbage. Og de kom alle sammen tilbage på én gang. Eksploderede indeni. Det var jeg på så mange måder ikke klar til. Jeg trak mig instinktivt tilbage, væk fra ham.

Utroligt nok var det ikke min egen manglende lyst til ham - eller til nogen fra hans køn i det hele taget - der gjorde mig mest ude af det. Det var tanken om, at han på en eller anden måde var Lukas'. Det var Lukas, der havde et crush på ham, ikke mig. Det ville være så forkert. Uanset hvor meget uvenner han og jeg var nu.

- Undskyld, sagde Nicolai straks og blev helt perplekst. - Seriøst, undskyld, Siv, jeg blev lidt revet med.

- Okay, jeg ... jeg er bare ... det her er måske lidt for ... det er lidt for meget nu, forklarede jeg, så godt jeg kunne.

- Ja, det er klart, svarede han.

Som om det faktisk var klart for ham. Måske troede han, at det var på grund af mit break-up med Lukas, at jeg ikke var klar. Ironisk nok var det jo også på sin vis det. Jeg så på ham med et udtryk, der skulle signalere beklagelse, men jeg er ikke sikker på, at jeg var i stand til at sende nogen klare signaler, så meget som alting kogte over i mig.

- Er det okay, at jeg smutter. Jeg kan ikke lige ... det her ... øh?

- Selvfølgelig, altså ja, du skal ikke følge dig presset til noget, Siv, jeg er virkelig ked af det, hvis jeg på nogen måde ...

- Okay, ro på, vi var to om det, ikke? Men jeg ... jeg kan altså ikke lige mere nu. Så nu ... æh ... nu går jeg.

Jeg skvattede ud af hans seng, kom på benene og greb min jakke i samme bevægelse. Jeg var henne ved døren på et hjerteslag.

- Vi ses så, hej, sagde jeg alt for højt og skyndte mig ud.

Jeg nåede dog at se ham falde tilbage på ryggen i sengen med ansigtet begravet i hænderne. Jeg var et usselt, usselt menneske, der på under en halv time havde formået at behandle de to bedste mænd, jeg kendte, som lort.

Og jeg havde ingen at tale med om det.

Kapitel 26
Mandag morgen gjorde jeg noget, jeg aldrig før i mit liv havde gjort. Jeg pjækkede.

Det var for uoverskueligt at skulle se nogen af dem, Nicolai, Lukas, Emma tilmed, ja Mathilde. Og da helt sikkert også Morten, men sådan havde jeg det efterhånden bare altid med ham, selvom han jo reelt intet havde med mine kriser at gøre, han var bare en gennemgående nar.

I stedet lå jeg hele dagen på sofaen og så film på dvd - sjove film, som jeg dog ikke grinede af en eneste gang.

Jeg slukkede for mobilen, for det var ikke længere nok bare at sætte den på lydløs. I syv timer var jeg i en fredfyldt verden, hvor intet fra mit rigtige liv blandede sig. Det var lige før, jeg glemte det indimellem. Men så skete der et eller andet i en af filmene, der fik mig til at tænke på det, og så var der et sort hul i min mave igen. Selvom jeg prøvede at lukke det med mikroovnspopcorn.

Klokken tre ringede det på dørtelefonen. Jeg overvejede at ignorere det, men jeg må tilstå, at jeg simpelthen var for nysgerrig. Hvem af dem ville det være?

Nicolai, selvfølgelig.

- Jeg er nødt til at tale med dig, Siv, sagde han i dørtelefonen.

Jeg buzzede ham ind. Han var ikke sit vanlige selvsikre jeg, da han trådte ind. Han virkede næsten lidt kuet. Det var ubehageligt at se ham sådan. Han var jo bygget af overskud og selvsikkerhed.

- Er det mig? spurgte han. - Kan du ikke lide mig?

Stemmen lød som en lille drengs. Jeg tænkte, at hvis situationen havde været en anden, hvis jeg faktisk havde været interesseret i ham, men af en eller anden grund usikker over det med at kysse og så videre, så ville jeg nok være blevet rimelig freaked out over hans spørgsmål. Det var for konfronterende. Men som sagerne var, kunne jeg faktisk svare forholdsvis roligt.

- Nej, sagde jeg stille.

Han stirrede ulykkeligt på mig.

- Men ... begyndte han uden at sige mere.

- Hør lige her, Nicolai, du er virkelig sød og ... du er sgu nok en af verdens dejligste fyre, men jeg er ... jeg er bare ikke vild med dig, forklarede jeg.

Jeg var overrasket over min evne til at holde hovedet koldt i situationen. Men det var sikkert nemmere, fordi jeg jo ikke havde nogen følelser involveret i det. I hvert fald ikke for ham.

- Det er jeg ked af, mumlede jeg.

Han trak på skuldrene i en bevægelse, der nok skulle signalere "sådan er livet", men han så knust ud. Det var rædselsfuldt at have fået et andet menneske til at se sådan ud, men på den anden side, hvad skulle jeg ellers have gjort? Han vendte sig og gik ud i opgangen igen.

- Du er den mest fantastiske pige, jeg nogensinde har mødt, sagde han.

Han så mig i øjnene et sekund, hvorefter han skyndte sig ned ad trappen. Jeg lukkede døren og følte mig ussel igen. Jeg kunne have forhindret situationen, hvis jeg havde holdt mig hjemme i weekenden.

Men jeg var også lettet. Nu havde jeg håndteret det. Og håndteret det ret voksent, hvis jeg selv skulle sige det. Og det skulle jeg, for hvem skulle ellers sige det til mig?

Et problem mindre i mit ellers så problemfyldte liv. Min mave føltes allerede mere rolig. Men det kunne altså også skyldes, at jeg havde stoppet den med popcorn.

Min mor kom hjem ved 18-tiden. Jeg havde stadig nattøj på og lå under dynen på sofaen og stirrede uinteresseret på en lam amerikansk serie.

- Er du syg? spurgte hun.

- Mm.

Hun kom hen og satte sig på hug ved siden af mig, lagde en hånd på min kind.

- Du føles også lidt varm, sagde hun og rejste sig igen. - Vil du have noget at spise, eller er du mæt?

Hun nikkede til skålen med popcornsmulder. Jeg sagde, at jeg godt kunne spise noget. Vi spiste, og jeg gik seng.

Nøjagtig samme scenario udspillede sig næste dag: Jeg lå på sofaen hele dagen, indtil min mor kom hjem og lavede aftensmad til os - bortset fra, at jeg ikke lige sårede en fantastisk sød fyr indimellem.

- Hvad er det, du fejler, Siv? spurgte min mor henkastet.

Vi spiste hønsekødssuppe. Det lavede hendes egen mor altid, når hun var syg som lille. Min mors udgave var dog ikke kogt på hønsefond og moderkærlighed. Den var fra Mou.

- Måske noget influenza, svarede jeg, mens jeg slubrede suppe.

- Du plejer ellers aldrig at være for syg til at gå i skole.

- Selv den største nørd kan vel bukke under en gang imellem.

- Ja-ja, selvfølgelig, det er heller ikke for det, men ...

- Men hvad?

- Måske synes jeg bare ... Jeg tænkte, at du ...

- At jeg hvad, mor?

- Nej, ikke noget. Mere suppe?

Næste dag tog jeg i skole. Ikke på grund af min mors eventuelle bekymringer for mig, men fordi jeg slet og ret kedede mig. Ja, jeg var en nørd, der kun kunne få tilfredsstillelse gennem 2. gradsligninger og tysk grammatik.

Jeg sørgede for at time min ankomst til skolen, så jeg ikke behøvede at se nogen inden første time. De andre kom dalrende ind i klassen, Emma sendte mig et blik, jeg ikke helt kunne tyde. Jeg smilede til hende, men hun smilede ikke igen. Mystisk.

I frikvarteret satte jeg mig ved siden af hende i kantinen og skulle lige til at spørge, om vi stadig skulle mødes til læsegruppe i morgen. Men hun så bare hurtigt på mig, skubbede sig ud til den anden side af bænken og gik ned mod toiletterne. Hun kom ikke tilbage til vores bord resten af frikvarteret. Heller ikke i spisefrikvarteret var hun der.

Jeg stirrede på hende gennem dansk- og tysktimerne, men hun så ikke på mig en eneste gang. Jeg blev urolig. Hvad var der sket, mens jeg ikke havde været der?

Efter tysktimen ventede jeg ude på gangen, indtil hun kom ud. Hun fik øje på mig, vendte sig og gik den anden vej ned ad gangen, selvom det ville føre hende ud på en omvej i forhold til udgangen. Jeg gik efter hende.

- Emma, kaldte jeg.

Hun fortsatte uanfægtet, så jeg løb hen og greb hendes arm. Det var måske lidt voldsomt - hun så i hvert fald ud, som om jeg var i gang med at begå et overgreb på hende og kiggede sig omkring som for at tjekke, at vi ikke var alene på gangen, hvis jeg nu skulle blive voldelig.

Og flere fra klassen, Morten og dem, var da også blevet hængende - ikke spor diskret - for at følge med i, hvad der skete.

- Hvad er der galt? krævede jeg at få at vide.

Hun fnyste og så koldt på mig.

- Det burde du vel vide bedst selv, svarede hun.

- Helt ærligt, nej, det ved jeg faktisk ikke sagde jeg.

Og i det samme jeg havde sagt det, vidste jeg det selvfølgelig. Hvordan havde hun fundet ud af det med Nicolai?

- Jeg så Nicolai komme ud af din opgang, besvarede hun tankelæsende.

- Men ... vi er jo bare ... jeg mener, vi er jo på hold sammen i diskussionsklubben, prøvede jeg.

- Hold dog op, jeg kunne ligesom se på ham, at der var sket noget mellem jer!

- Nej, det var der ikke, seriøst, Emma, vi ... jeg ... der skete ikke noget.

Jeg famlede. Men det var jo ikke løgn. Intet var sket - ikke den dag, i hvert fald.

- Tror du ikke, jeg har lagt mærke til, hvordan du har gået og gnedet dig op ad ham, anklagede hun.

Hendes ansigt skiftede fra hendes dagligdagssmukke og over til den arrige terrier, jeg kort havde mødt, da Nicolai havde slået op med hende. Det var stadig et chokerende syn, at hun kunne skifte så meget udtryk.

- Det har jeg da ikke, svarede jeg overrumplet.

- Jo, jeg har hørt, hvad du har gået og lavet, snerrede hun.

- Hvad? Hvad har du hørt?

- Nicolai fortalte mig selv, hvordan du har lagt an på ham og ringet til ham hele tiden, svarede hun, så højt, at ingen af de tilstedeværende på gangen kunne være i tvivl om, hvad der blev sagt.

Jeg stirrede på hende. Jeg anede simpelthen ikke, hvad jeg skulle sige.

- Sofie, kaldte Emma.

Sofie og Ditte kom straks snublende forbi mig hen til hende. De så kort og lidt beklemt på mig.

- Vil I med, spurgte hun dem.

De nikkede. Emma sendte mig et dig-værdiger-jeg-ik-ke-mere-af-min-tid-blik og vendte sig. De gik alle tre ned ad gangen væk fra mig. Jeg var lamslået. Mere forvirret end vred eller såret. Hvad i alverden var det, der foregik?

Jeg trippede rundt derhjemme. Kunne ikke få mine tanker væk fra det, og jeg anede ikke, hvad jeg skulle stille op. Jeg havde ingen at tale med. Absolut ingen. Til sidst åbnede jeg et tomt dokument på computeren og begyndte at skrive. Måske kunne jeg tale med mig selv. Otte sider senere var der kommet lidt mere ro på. Men jeg forstod stadig intet. Havde Nicolai fortalt det om mig? Eller løj Emma?

Jeg savnede Lukas. Jeg savnede at tale med ham. Han ville være med på at analysere situationen ned til mindste detalje. Men jeg savnede også at grine sammen med ham. Bare ligge på sofaen og se lorte-tv sammen.

Det værste var, at jeg begyndte at indse, at hele den åndssvage situation måske i virkeligheden var min egen skyld. Jeg kunne have forhindret mange af katastroferne, hvis bare jeg havde tænkt mig om. Havde handlet mere fornuftigt. Hvis bare jeg ikke havde været så forbandet forblændet af Emma, så ...

Emma. Jeg så hende for mig. Satans, jeg var så pokkers forelsket i hende stadigvæk. Hun var sikkert et forfærdeligt menneske, og hun havde været så led over for mig - og over for Lukas - men jeg var alligevel vild med hende. Hvad sagde det om mig? At jeg var en latterlig masochist.

Og nu ville hun aldrig tale med mig mere. Jeg ville aldrig få en chance for at kysse hende og tage på sejlture og picnics - som om den chance nogensinde havde været der til at starte med.

Jeg satte mig ned på sengen, og så begyndte jeg at græde, selvom jeg aldrig havde gjort i det med at tude før. Men nu var det bare, som om det hele skulle ud. Og det skulle ud gennem tårekanalerne.

Jeg græd over, at jeg var så dum at være vild med en som Emma og derefter over mit mistede venskab med Lukas. Bagefter græd jeg over det generelt håbløse i mit liv - efterfulgt af en dårlig samvittigheds-tuder over at sidde her og flæbe over ligegyldige småproblemer, når 16-årige piger i andre dele af verden havde det så meget værre: Hvad ville de ikke give for at kunne bytte deres aidsramte, underernærede, voldtagne og gravide kroppe med min?

Endelig dehydreret sad jeg på sengen og tog nogle dybe indåndinger. Men så kom vreden. Hvad fanden bildte de sig alle sammen ind? Jeg havde ikke gjort andet end at forsøge at være så sød som muligt, og så var det alligevel mig, der skulle sidde tilbage med lorten. Lukas havde sendt den videre, Nicolai og Emma også.

Da jeg jo ikke kunne reagere på dem, der var skyld i mit raseri, kvalte jeg Snuf. Jeg tævede løs på ham med knytnæver, flåede i hans pels og smed ham til sidst gennem værelset, mens jeg skreg højt efter ham.

Jeg brølede smerten ud: Det urimelige i min situation, raseriet over ikke bare at være ligesom alle de andre, men at være født freak, frustrationen over ikke at have en normal familie, over ikke at passe ind nogen steder, over ikke at forstå noget af det, som de andre åbenbart sagtens kunne forstå.

Og jeg var pisse ligeglad med, om nogen hørte mit skrig. Resten af opgangen kunne rende mig.

Men selvfølgelig valgte min mor lige det tidspunkt til at komme hjem.

- Siv, hvad er der galt? Er der sket noget?

Hun kom farende ind på værelset - uden at banke på - og så sig om efter den overfaldsmand, hun formentlig havde forventet at finde. Jeg holdt selvfølgelig op med at skrige, med det samme jeg så hende. Jeg hostede lidt for at få luft igen.

- Der er ikke noget galt, mumlede jeg.

Som om den forklaring ville gå. Hun så surt på mig.

- Hvad fanden har du egentlig gang i? Man kunne høre dig hele vejen ned på gaden!

Jeg sagde ikke noget. Trak på skulderen. Måske mest for at overbevise mig selv om, at det var jeg da pisseligeglad med - hvilket jeg naturligvis ikke var. Jeg blev straks helt pinlig ved tanken om, at alle havde hørt mig.

- Bare bland dig udenom, lykkedes det mig at få sagt.

- Jeg kan simpelthen ikke greje dig, sukkede min mor.

Hun gik ud af værelset og trak døren i efter sig. Kort efter bankede hun på og sagde gennem døren, at hun tog om til sin veninde Johanne for at drikke kaffe - kaffe er mor-sprog for rødvin. Jeg svarede ikke. Jeg tænkte, at hun da bare kunne skride. Ligesom alle andre i mit liv.

Kapitel 27
Folkeskole-flashback. Med næsten frydefuld bitter ironi kunne jeg konstatere, at jeg var tilbage til at være lige så usynlig som før Lukas' og mit hetero-stunt. Jeg røg ud af det sociale i klassen nærmest fra en dag til den næste. Folk begyndte oven i købet at glemme mit navn igen. ("Hey øhh, Si..iii ... du der, må jeg låne en kuglepen?").

Det generede mig ikke. Jeg kunne passe mine lektier og mig selv. Jeg droppede diskussionsklubben. Sms'ede til Nicolai, at det nok var det bedste. Han sagde mig ikke imod.

Der kunne gå dage imellem, at jeg talte med nogen fra klassen. Jeg sad ved samme bord i spisefrikvarteret, men jeg begravede mig altid bag iPod, lektier og æggesalat. Alone, together. Indimellem slap bidder af deres samtaler igennem min playliste.

- Jeg drak så sindssygt meget i weekenden, jeg var så fuld, du tror, det er løgn, mand.

- Var I til den der fest ved hende fra a-klassen?

- Ja, det var totalt langt ude. Frederik snavede med en 13-årig.

- Det gjorde jeg da ikke!

- Hun var i hvert fald ikke fyldt 15.

- Hun var faktisk lige præcis fyldt 15!

- Hold da kæft, du var da så pissefuld, at du ikke kunne mærke, om det var en pige eller en lampeskærm, du kyssede på.

- Det kunne jeg da!

- Nå, så du var ikke fuld, eller hvad?

- Jeg var da tæskestiv, men hun var 15! Og hun havde store patter. Det kan jeg fan'me godt huske.

Jeg sørgede for at sætte iPod'en til opladning hver aften, så jeg ikke ville ende i den frygtelige situation, at den pludselig løb tør for strøm.

I slutningen af april blev jeg 17, men jeg forbigik bare dagen i stilhed. Jeg så ingen grund til at tage kage med til klassen for at gøre opmærksom på mig selv - og jeg hadede i øvrigt at bage.

Min mor inviterede mig ud at spise sammen med min mormor og morfar. Hvis jeg da kunne overskue dem, understregede hun. Jeg har aldrig haft problemer med at overskue mine bedsteforældre, og jeg havde hende mistænkt for, at hun egentlig helst selv ville være fri for dem. Så derfor sagde jeg selvfølgelig, at jeg gerne ville have dem med.

Men det betød altså, at jeg gik ind i mit 18. år omgivet af mennesker, der var over 20 år ældre end mig selv samt af samme kød og blod som mig - og derfor tvunget til at kunne lide mig. Og jeg fik sammenlagt hele to fødselsdagsgaver.

Jeg manglede tydeligvis en Lukas i mit liv. Minimum. Det kunne ikke blive ved med at gå, at jeg ingen venner havde. Det var min mor også så elskværdig at gøre mig opmærksom på.

Jeg kunne bare ikke se, hvor jeg skulle skaffe dem. Min mor spurgte, om jeg ikke bare kunne ringe til Lukas eller hende den lidt specielle, jeg havde været til den der koncert med.

Typisk hende ikke at fatte noget som helst. Lukas var naturligvis udelukket. Og jeg kunne ikke se mig selv tage kontakt til Mathilde. Hvad skulle jeg sige? Hun virkede, som om hun kørte sit eget liv. Og i øvrigt talte hun jo heller ikke til mig i skolen. Hun syntes sikkert også, at jeg var en nørd, der ikke var værd at bruge sin tid på.

- Hvad så med at begynde at gå til noget efter skole, blev min mor ved.

- Hvad for noget, mumlede jeg surt.

- Det ved jeg da ikke, drama eller skriveværksted, kunne det ikke være sjovt?

- Nej.

Hun kunne stadig overraske mig med, hvor dårligt hun egentlig kendte mig.

- Du ved jo godt, at man selv er nødt til at række lidt ud til andre mennesker, ikke? insisterede hun.

Mantraet fra min barndom. Jeg nikkede af gammel vane. Hun havde altid selv haft nemt ved andre mennesker og det sociale. Hun havde også altid passet ind: Hun kunne godt lide at være fuld og snakke om tøj og hår og negle og sko og kendisser og reality-tv. Og hun kunne godt lide mænd. Så hvad fanden vidste hun om mit liv?

Men hun gav ikke op. Næste dag lå der et katalog på spisebordet med tilbud til unge i kommunen - delt ind i pigehold og drengehold og fælles hold.

Det, der var fælles, var sådan noget med at rejse og lære sprog og fotografere. Det til drengene var noget med biler og knallerter: fart og olie. Det til pigerne var noget med mode og hår: glitter og fnis. Jeg var ved at kaste op ved tanken.

Bagerst i kataloget var der imidlertid mere seriøse tilbud. Sorggrupper og den slags. Der var grupper for folk, hvis forældre drak (men der stod ikke, om ét glas rødvin om dagen var nok til, at man talte med). Der var grupper for skilsmissebørn, og der var grupper for unge, der havde mistet en forældre.

Men der var ingen grupper for piger, der aldrig havde kendt deres fædre. Og der var ingen grupper eller tilbud til homoseksuelle - hverken dem, der var ude, eller dem, der stadig gemte sig inde bagerst i skabet. Ordet var faktisk slet ikke nævnt noget sted i kataloget.

Så heller ikke der var der et sted, jeg kunne passe ind. Ikke som jeg var, i hvert fald. Ergo måtte jeg lyve mig frem igen, konkluderede jeg.

Jeg meldte mig ind i sorggruppen for unge, der havde mistet en forælder. Jeg fortalte, at min far var død, inden jeg blev født, og at jeg aldrig havde kendt ham. Det kunne da næsten have været sådan, det var sket.

Møderne foregik ved, at vi sad i en rundkreds og talte om vores følelser om tabet. De andre havde alle sammen mistet en far eller mor, som de havde mødt og haft mulighed for at lære at kende, så de snakkede mest om, hvad de huskede. Minder om meget lykkelige barndomme med mor og far og juletræ. Det kunne jeg ikke bruge til ret meget.

Men indimellem pippede frustrationerne frem hos dem: Hvorfor skulle det lige ske for mig? Hvorfor tog hun også bilen den dag/hvorfor så han sig ikke for/hvorfor røg han så meget/hvorfor fik han børn, når han havde så dårligt hjerte?

Også vreden mod den tilbageblevne forælder var stor. Hvorfor kunne de ikke bare have gjort sådan og sådan i stedet?

Jeg genkendte alle tankerne. Og samtidig var hele det tankemønster jo fucked up. Hvorfor skulle det ske for dig? Fordi ting sker, bassemand. Der er ikke nogen plan, gud er død, og nogle gange falder det bare sådan ud. C'est la vie, selleri.

Jeg havde lyst til at råbe det højt. Ikke til hende med de skæve tænder, der havde mistet sin mor i en bilulykke, men til mig selv. Jeg var et udfald af tilfældigheder; homo-genet skal ramme fem procent af befolkningen: Det er sådan, livets tombola fungerer. Og let's face it, hele min tilværelse var én stor tivolitur i tilfældighedernes tombola.

Og hvorfor min mor ikke havde gjort noget andet? Hvad var alternativet egentlig? Ikke at få mig. Havde det været bedre? Jeg kunne da nok tænke mig at være født under andre omstændigheder, men jeg tror, jeg ville være træt af det, hvis jeg slet ikke var blevet født - homo eller ej.

Utroligt nok blev frustrationen ikke mindre af denne logik. Jeg følte mig kun mere kaotisk indeni, svævede mellem et afmægtigt uretfærdighedsraseri og en nærmest følelsesløs ligegyldighed. Det ene øjeblik hadede jeg alt, det næste tænkte jeg: Hvad skal det nytte?

Så var jeg lige ved at tude, og så lå jeg bare og stirrede op i loftet og tænkte, at jeg også bare kunne sove, så jeg ikke behøvede at forholde mig til mit liv i vågen tilstand. Og hele tiden poppede de hungersnødsramte, aidssyge afrikanere frem i mit hoved og spurgte: "Hvad var det lige, du sagde, at du var utilfreds med igen?"

Ikke overraskende sagde jeg ikke ret meget til disse møder. Jamen, hvad skulle jeg også sige? Hende, der styrede gruppen - som naturligvis hed Karen, for det er vel et krav at hedde sådan noget, hvis man vil tage sig af andres problemer - prøvede at få mig til at fortælle om mine tanker om, hvordan han var, min døde far.

- Hvad har din mor fortalt?

- Hun bryder sig ikke om at snakke om ham.

Her så Karen meget bekymret ud, men lænede sig frem på stolen og foldede hænderne foran sig.

- Føler du dig meget alene, Sif?

- Siv.

- Ja, det er også rigtigt, undskyld.

Jeg mumlede mig ud af den, og hun gik videre til en af de andre. Ja, jeg følte mig alene, men det var jo ikke kun på grund af min "afdøde" far. Jeg var faktisk alene. Efter den episode droppede jeg sorggruppen igen.

Det var også tarveligt af mig at sidde der med mit latterlige fake-liv mellem alle dem, der bar på en ægte sorg.

Kapitel 28
Rygtet om Lukas nåede mig, selvom jeg var forskanset bag mit nørdskjold. Han var blevet kærester med en anden fyr fra skolen. Den summende sladder simrede i højfrekvens ned gennem kantinen. Det var lige, så vinduerne vibrerede under svingningerne.

- Vidste du, at han også var bøsse, ham den anden?

- Nej, jeg ved ikke engang, hvordan han ser ud.

- Hvordan mon det er gået til?

- De har sikkert mødt hinanden på de der bøssesteder inde i byen.

- Der er også ret mange bøssesider på nettet. Altså det er noget, jeg har hørt!

- Michael fra c så dem på café Koks.

- Adr, sad de og snavede?

- De drak vist bare kaffe. Men han gik selvfølgelig, da han så dem. Hvem gider at blive set sammen med to bøsser, så tror folk sgu da bare, at man har gang i en trekant eller noget.

- Har du hørt, at de også er blevet set sammen på et apotek?

- De var nok inde for at købe kondomer.

- Eller måske har en af dem aids.

Ikke alle samtaler, jeg overhørte, var lige begavede, men det betød i hvert fald, at jeg var forberedt, da jeg så dem sammen første gang. De snavede ikke eller noget. De gik ikke engang med hinanden i hånden. De slentrede bare ved siden af hinanden ned igennem kantinen.

Lukas sagde et eller andet, og fyren - som jeg havde hørt hed Simon - smilede, og de kunne have været to tilfældige gymnasiekammerater. Men nu var de altså kærester. Så al snak forstummede, når de gik forbi, og de mest openmindede af pigerne sagde, at de så søde og forelskede ud.

Og de mest homofobiske af drengene (Morten, surprise, surprise) svarede "adr", og en lavede mimikken med to fingre mod hinanden, hvorefter alle - inklusive de åh så openmindede - gav sig til at fnise.

Jeg tog beslutningen om at medbringe en madpakke og indtage den i klassen, så jeg slap for at opholde mig sammen med de andre i kantinen. I stedet sad jeg alene, bevæbnet med en grovbolle med hønsesalat, læste op på alle fagene og hørte Sune Wagner synge I died in my teens.

- Har du altid gået så meget op i skolearbejde? brød en stemme en dag ind i min grovbolle-spisende iPod-lyttende lektieflugt.

Det var Mathilde. Hun stod foran mit bord og smilede. Hun måtte være blevet hængende i klassen, da de andre skyndte sig ud i friheden til frikvarteret. Det var blevet så meget en vane for mig at hive iPod'en og bøgerne frem, at jeg slet ikke havde lagt mærke til hende.

Jeg slukkede for musikken. Hun gentog spørgsmålet, fordi hun sikkert troede, at jeg ikke havde hørt det.

- Øh, ja, faktisk, mumlede jeg, selvom jeg havde haft dobbelt så lang tid som normalt til at forberede et bedre svar.

- Okay.

Hun blev stående, og jeg vidste ikke, om det var meningen, at jeg skulle sige noget.

- Hvorfor egentlig? spurgte hun så.

- Er der noget mærkeligt i det? svarede jeg.

Måske lige vel meget i defensiven. Men jeg var oprigtigt forundret over, at der altid blev set ned på os, der var forberedte og mødte til tiden (og med "os" mener jeg "mig").

- Nej-nej, ikke på den måde, beroligede hun. -Altså, jeg tænkte bare, at du altid er helt enormt godt med. I alle fagene. Er det ikke lidt ... tja, anstrengende?

- Anstrengende?

- Ja, du ved, er det ikke lidt for meget en pligt og lidt for lidt sjov?

- Jeg tænker ikke på det som en pligt, svarede jeg oprigtigt.

- Men det er heller ikke sjov?

- Noget af det er da.

- Ej, come on, tysk?

- Okay, måske ikke tysk, men derfor er jeg også nødt til at lægge ekstra arbejde i det, for ellers ... svarede jeg.

Men jeg stoppede midt i sætningen, fordi jeg pludselig, selv kunne høre, hvordan jeg lød. Kæmpenørd.

- Ellers hvad, grinede hun. - Så går jorden under?

- Måske går jorden under, og de eneste, der overlever, er mig og tyskere. Hvordan skal vi så kommunikere?

- Av, ja, så kan jeg godt se, at kasserollebøjning pludselig er et spørgsmål om liv og død. Så du vil altså ikke med mig ned og plyndre kagehylden?

- Jo, jeg er nem at overtale, når kage er involveret.

- Så ved jeg det i fremtiden, smilede hun.

I fremtiden?

Vi satte os ved et bord, der ikke var reserveret noget klassetrin, men som typisk blev brugt til gruppearbejde, og spiste drømmekage fra Brovst, mens vi snakkede om musik.

- Skal du på Roskilde i år? spurgte hun.

- Nej, svarede jeg.

- Hvorfor ikke?

- Jeg er 16 ... nej, 17, jeg mener, jeg er lige blevet 17, famlede jeg mig af sted som en senil, der ikke engang kan huske sin egen alder.

- Hold da op, jeg var der første gang, da jeg var 14.

- Og det var dine forældre bare okay med?

- Okay, første gang vidste de det ikke, de troede, jeg var på hestelejr.

- Ha-ha, dig til hest? Et ømt syn.

- Ja, det var en fase. Jeg gik faktisk ret meget op i det dengang, men så opdagede jeg, at der var så mange andre sjove ting.

- Aha.

- Og siden har jeg været på Roskilde hvert år. Men pointen er: Skal du ikke med i år?

- Mig?

- Ja, dig. Du kan være i min lejr. Det er helt low key, afslappet. Vi drikker nogle øl, hører lidt musik og chiller en hel uge. Hvad siger du?

- Jeg bliver nok nødt til at tale med min mor. Jeg har ingen hest at bruge som undskyldning.

- Gør det, det bliver skide hyggeligt.

Jeg glemte dog at spørge min mor den samme aften, for hun bragte ud af det blå noget helt andet på bane.

- Er det rigtigt, at Lukas er bøsse? spurgte hun ligeud.

Hun prøvede ikke engang at pakke det ind. Det var sådan en journalisttaktik, hun havde: klaske mikrofonen direkte op i ansigtet på folk og kræve et svar, så de ikke havde en chance for at nå at tænke "ingen kommentarer".

- Hvor har du hørt det henne, svarede jeg for at slippe uden om at skulle svare.

- Helt ærligt, Siv, så stor er den her by altså heller ikke.

- Nå, men så ved du sikkert allerede mere, end jeg gør, mumlede jeg.

- Ej, Siv, han er din bedste ven, du må da have talt med ham ...

- Men det har jeg altså ikke, okay?

Jeg snerrede og stirrede ned i min take away-lasagne. Den kunne være købt i den deli, hvor Lukas arbejdede. Måske havde min mor ligefrem hørt det fra bøssens egen mund.

- Det synes jeg faktisk ikke, at det er, svarede hun roligt.

Jeg spiste et par bidder. Der var alt for meget ost, det voksede i min mund.

- Hvad er der med dig for tiden? spurgte hun.

Jeg stoppede insisterende en mundfuld mere ind, selvom jeg ikke havde synket den anden endnu. Jeg gad ikke svare.

- Jeg blev ringet op af en Karen forleden, sagde hun så nærmest tilfældigt.

Jeg så op på hende. Overrasket over den drejning, samtalen pludselig tog. Hvem var Karen?

- Fra en af kommunens sorggrupper, forklarede hun mit undrende ansigtsudtryk.

Nå, ja, så var jeg med. Det næste kunne kun blive pinligt. Jeg havde stadig munden fuld af lasagne, men der var ingen chance for, at jeg ville blive i stand til at synke det nu.

- Hun skældte mig mildt sagt huden fuld for ikke at have fortalt dig mere om din døde far.

Det havde jeg faktisk ingen kommentarer til.

- Helt ærligt, jeg bliver sgu bekymret for dig, begyndte hun. - Du laver sådan et nummer. Lyver og gør ved, og jeg ved ikke, hvem du omgås længere. Du ryger hash, du pjækker.

- Ej, hold dog op, det var én gang, protesterede jeg højlydt, så der kom lidt lasagne med ud og landede på bordet imellem os.

Jeg skyndte mig at synke resten, så den ikke også ville flyve ud. Min hals reagerede med brækrefleks, men viljen holdt det nede.

- Min pointe er, at du pludselig gør en hel masse, du aldrig har gjort før, og jeg ved ikke, hvor ...

- Er det måske ikke altid dig, der kæfter op om, hvor vigtigt det er, at jeg "selv gør en indsats for at blive en del af det sociale", vrissede jeg.

- Ved at lyve og ryge hash og pjække?

- Det gør jeg sgu da heller ... hold kæft, hvor du ingenting fatter!

- Og hvordan skal jeg kunne fatte noget, når du ingenting fortæller?

- Hvad vil du vide, hva'? Vil du vide, at din datter er så lortet et menneske, at ingen gider at være sammen med hende!

- Siv, det er jo ikke rigtigt, sagde hun stille.

Men jeg kunne se reaktionen i hendes ansigt. Hun var sikkert selv i tvivl. Jeg rejste mig op og klaskede gaflen ned oven på resten af lasagnen på min tallerken.

- Jo, det er. Og Lukas hader mig, okay! Han hader mig, fordi ...

Jeg vidste ikke, hvad jeg skulle give som begrundelse. Jeg var en elendig ven? Jeg havde ikke været der for ham? Jeg tænkte kun på mig selv?

- Jeg tror ikke, han hader dig, skat, sagde hun.

- Hvad fanden ved du om det?

- Siv, jeg prøver jo bare at hjælpe her.

- Men jeg har ikke bedt om din hjælp. Jeg har ikke bedt om alle dine åndssvage råd hele tiden.

- Jamen, jeg vil jo bare ...

- Nej! Jeg er så pissetræt af at få at vide, at det er mig, der skal gøre en indsats. Hvad med, at nogle af de andre gjorde det en gang imellem?

- Du kan da ikke forvente, at ...

- Nej, fint, og hvis folk ikke gider mig, så gider jeg heller ikke dem. Hvad fanden er der galt med det?

- Du plejer heller ikke at bande.

Hun smilede afvæbnende. Jeg var ærligt talt overrumplet. Man kunne aldrig vinde en diskussion med hende. På en eller anden måde var hendes side af sagen altid den rigtige, og jeg var altid en idiot. Det ene øjeblik ville hun have mig til at være en anden, det næste øjeblik måtte jeg ikke gøre noget anderledes, end jeg plejede.

Jeg fik en ustyrlig, barnlig lyst til at jorde hende. Få hende til at føle sig som idioten for en gangs skyld.

- Jeg synes, du skal droppe hele den mor-rutine, sagde jeg koldt.

- Hvad mener ...

- Du har aldrig kunnet finde ud af det alligevel. Du er der aldrig, når jeg har brug for dig. Du har ikke styr på en skid. Du vil have mig til at være en helt anden, end jeg er.

- Men søde, det vil jeg da ikke, jeg elsker ...

- Årh, op i røven med det! Du er en pisseelendig mor! Hvorfor går du ikke bare i rødvinen og lader mig være, bombede jeg lige i hovedet på hende.

Hun var på vej til at rejse sig, men da min sviner ramte, faldt hun sammen i stolen igen. Jeg havde vundet slaget. Men jeg følte mig ikke som en vinder. Jeg følte mig ret taber-agtig. Jeg flygtede ind på værelset.

En halv time senere bankede hun på. Jeg kunne ikke finde ordene til at sige, at hun måtte komme ind. Jeg var ikke sikker på, at hun måtte. Men hun åbnede alligevel døren og stak hovedet indenfor.

- Okay, så prøver vi det her, sagde hun. - Hvis du synes, jeg er så pisseelendig en mor, så må jeg jo til at gøre mig større anstrengelser. Du har stuearrest.

Jeg stirrede på hendes alvorlige ansigt. Det kunne hun ikke mene. Var vi pludselig flyttet til 50'erne? Men hun holdt masken.

- Stuearrest?

- Ja, du skal gå direkte fra skole og hjem til din mormor hver dag.

- What!

- Jeg har aftalt det med hende. Hun har fået dit skema, og hun ved, hvornår du har fri. Hvis du ikke er ude hos dem senest et kvarter efter det, ringer hun til mig, og så ...

Hun lod truslen hænge i luften. Jeg vidste ikke, hvad jeg skulle sige.

- Okay, sagde jeg så endelig.

Helt ærligt, om jeg cyklede ud til min mormor og blev forkælet med hjemmebag, eller om jeg tog alene hjem til købegrovbollerne kunne vel ikke gøre den store forskel. Højst på min vægt.

Min mormor havde deltidsarbejde og var altid hjemme om eftermiddagen. Da jeg var yngre, var jeg indimellem taget ud til hende i stedet for i SFO'en. Det var altid hyggeligt at være alene med hende. Så det var måske ikke den værste straf, man kunne forestille sig - det ville være værre, hvis min mor selv arrangerede at være hjemme, for ikke alene ville hun drive mig til vanvid, hun ville også selv blive vanvittig af at være væk fra sit elskede arbejde, og det ville så igen ende med at gå ud over mig.

- Så er det en aftale, afgjorde hun og lukkede døren bag sig.

Det var en underlig situation. I min mors øjne måtte jeg være på vej til at forsumpe i et hashmisbrug med alt, hvad der dertil hører af løgne og pjækkerier og social udstødelse. Det var næsten komisk, at det hele var en misforståelse baseret alene på det faktum, at jeg var en nørd og socialt udstødt fra starten af.

Lukas ville have været færdig af grin. Men som sagerne nu stod, var det hele egentlig mest lidt trist.

Kapitel 29
Eksamenstiden nærmede sig. Der var kun et par uger tilbage med normal undervisning, inden vores tid som 1. g-putter ville være slut, og vi kunne gå på sommerferie.

Lukas og hans kæreste Simon blev ved med at vække opsigt på skolen. Det var ikke ligesom det plejede at være, når der skete et eller andet, hele skolen snakkede om; så varede det et par dage, indtil en eller anden gjorde noget i et reality-show, og man begyndte at snakke om det i stedet.

Dette varede ved.

Selvom de stadig ikke gjorde andet end at sidde sammen i frikvartererne og gå ned ad gangene ved siden af hinanden.

- Det er så vammelt med de to, deklarerede Emma en dag.

Det kom temmelig meget ud af det blå. Vi sad inde i klassen og skulle have biologi. Emmas og min læsegruppe var selvsagt død, og hun trak nu i stedet på Mortens tvivlsomme kompetencer, når hun skulle skrive af.

- Hvorfor skal vi andre tvinges til at se på deres homoshow hver dag, sagde hun.

Alle stirrede på hende. Også jeg, Jeg vidste ikke, hvad der pludselig havde bragt emnet på banen, og selvom jeg måske var begyndt at indse, at hun ikke var så fantastisk, som jeg i min forelskelse gerne ville tro, så kom den pludselige hadefuldhed alligevel bag på mig.

Folk kiggede forsigtigt rundt på hinanden. Måske var der flere, der gerne ville sige fra, protestere, men ingen gjorde det. Det havde altid fascineret mig, at de populære bare kunne få lov til at komme med alverdens absurde udtalelser og aldrig blive modsagt. Ja, okay, jeg havde heller aldrig selv haft modet til det, men andre havde jo ikke min anonyme position. De burde ikke være så bange for at sige fra.

- Sikke noget lort at lukke ud, sagde en stemme så bag mig.

Alle vendte sig og kiggede på Mathilde. Hun sagde det helt roligt, men hendes øjne, der så på Emma, afslørede nærmest væmmelse. Flere mumlede bifaldende. Emmas øjne flakkede panisk, men hun samlede sig hurtigt.

- Nå, så Mathilde synes ikke, vi skal snakke grimt om homoer, fnisede hun og sendte et indforstået blik til Morten. - Jeg sagde det jo!

- Hold din kæft, hvæsede Mathilde.

Jeg havde aldrig set hende reagere så voldsomt før. Hun så ud, som om hun kunne flyve på Emma. Og hvis hun gjorde, ville Emma være salami: Mathilde var mindst et hoved højere. Men hun blev dirrende stående.

- Uh, lesbisk cat fight, råbte Morten.

Mathildes ansigt skiftede lynhurtigt mellem forskellige følelser: vrede, afsky, had, smerte. Hun drejede sig omkring og stormede ud af klassen. Alle fik enormt travlt med at pille ved deres biologibøger. Morten og Emma fnisede.

- Det er sygt, så sarte de homoer er, sagde Frederik.

Emma og hendes slæng skraldgrinede.

- Gider I ikke godt lukke røven med jeres fordomsfulde pis!

Stemmen kom fuldstændig bag på mig. For det var min egen.

De stirrede overraskede på mig. Ingen af dem sagde noget. Jeg ved ikke, hvad resten af klassen gjorde, for mine øjne var rettet direkte mod Emma.

- Jeg synes ærligt talt ikke, at hverken Lukas eller Mathilde har fortjent den behandling. Har de måske gjort jer noget?

Jeg rejste mig op og støttede mig til bordet, men min stemme talte af sig selv. Diskussionsklubben må have gjort et eller andet ved min selvtillid.

- Okay, så der er homoseksuelle på vores skole. Ved I hvad, der er sikkert også sadomasochister og folk, der tænder på at gå med ble, og det skal de da bare have lov til, for det er deres egen sag, ikke, Emma? Vi går jo heller ikke rundt og snager i, hvad du wanker til derhjemme, selvom det sikkert er helt utroligt kedeligt.

De andre i klassen lo højt, nærmest lettede, ad min kommentar. Emma så rasende på de skyldige, men de undveg hendes blik og fortsatte med at le. Hun nidstirrede mig, og jeg tror, hun så det i mine øjne. Eller måske faldt alle brikkerne endelig på plads for hende.

- Du er lesbisk! skreg hun triumferende.

- Ej, hold nu op med det der, hørte jeg en mumle.

Og det var den udvej, jeg kunne have taget. Jeg kunne have sagt, at hun skulle holde op med at se homoseksuelle alle vegne og beskylde gud og hvermand for at være det. Kunne tilmed have antydet, at med den anstrengelse, hun lagde for dagen, tydede det på, at hun selv var det.

Eller jeg kunne have sagt, at hun var jaloux, fordi Nicolai var vild med mig, og at det nok var derfor, hun havde så travlt med at svine mig til. De andre havde jo hørt hende gøre det før.

Jeg kunne faktisk være kommet med en million troværdige argumenter, og jeg kunne være gået derfra som overbevisende hetero og tilmed en sej antinørd. Men jeg tog ikke udvejen.

- Ja, svarede jeg i stedet helt roligt: - Jeg er lesbisk.

Jeg havde sagt ordet. Jeg havde brugt det om mig selv. Jeg havde oven i købet gjort det officielt. Lesbisk.

På en måde gjorde det, at jeg simpelthen følte mig anderledes, friere, mere som mig selv. En bedre Siv, hvis jeg skal være helt ærlig. Ikke sådan at jeg ændrede mig fuldstændig. Jeg var stadig en nørd, men jeg var også mere. Ikke i andres øjne - jo sikkert også der - men mest i mine egne.

Selvfølgelig var reaktionen på skolen som ventet. Sladderen var nået rundt om alle inden spisefrikvarteret. Jeg lod min grovbolle blive i tasken og gik ned i kantinen, som om intet var hændt, og som om jeg var ligeglad med deres tisken og hvisken.

Og faktisk var jeg ligeglad. Altså jeg var absolut ikke begejstret for at være centrum for opmærksomheden og slet ikke for alle de teorier om mig og Lukas, som folk måtte have nu. Men jeg følte samtidig en ro indeni. Nu var katten ude af sækken, hvad var så det værste, der kunne ske?

Det spørgsmål fik mig igennem de næste par dage, indtil den værste af sladderen lagde sig. Hvorefter jeg naturligvis fik et svar på, hvad det værste kunne være. Men først nåede jeg at nyde det.

Jeg nåede at se, at mit liv som lesbisk godt kunne fungere. At jeg sad alene ved gruppearbejdsbordet og spiste, var nu mere en sej måde at være alene på. Jeg sad jo ikke alene, fordi ingen gad at være sammen med mig, jeg sad alene, fordi jeg havde valgt det.

Og allerede næste dag satte Mathilde sig ved siden af mig, demonstrativt, som for at sige: fuck jer. Og så snakkede vi om musik, som vi plejede, uden at nogen af os nævnte det lesbiske. Og uden at jeg spurgte hende, om hun også var det. Det måtte hun selv fortælle, hvis det var sådan.

Ved et tilfælde opdagede jeg, at Lukas kiggede på mig fra den anden ende af kantinen. Da han så, at jeg havde opdaget det, nikkede han anerkendende til mig. Jeg fik gåsehud, fordi en lykkestrøm flød gennem mig. Hans reaktion var på en måde det eneste, der talte. Måske ville vi aldrig blive venner igen, men i det mindste vidste jeg, at han ikke længere troede, at jeg var Emmas lede håndlanger.

Fredag efter sidste time indfangede Nicolai mig på gangen. Han må have stået uden for klassen og ventet på, at jeg skulle komme ud.

- Er det rigtigt? spurgte han.

Uden nogen indledning, og uden at uddybe, hvad han mente. Det var jo også ret tydeligt.

Jeg nikkede bare. Han så ned i jorden, men han virkede faktisk lettet.

- Jeg er ked af, at jeg ikke bare sagde det til dig dengang, sagde jeg.

- Nej, det forstår jeg godt.

- Gør du?

- Hør, altså det her ændrer ikke noget. Jeg synes stadig, du er fantastisk, men ...

Han rømmede sig og så ud til at tænke lidt over, hvordan han skulle fortsætte.

- Men det gør det utrolig meget nemmere for mig, ikke? smilede han.

- Jo, det gør det vel.

- Medmindre du er blevet lesbisk på grund af mig. Det tror jeg faktisk, at jeg ville tage lidt tungt.

Jeg så forbavset på ham. Han storgrinede, så jeg lo med. Derefter lagde han armen om skulderen på mig og begyndte at føre mig ned ad gangen.

- Og nu skal du altså være med i diskussionsklubben igen, for jeg kan godt sige dig, at det har været dødkedeligt, siden du forlod den.

- Seriøst?

- Ja, for pokker, jeg er kommet på hold med Therese, hviskede han og så sig om - sikkert for at tjekke, at hun ikke gik lige bagved. - Og mellem os sagt, så er hun altså ikke den snedigste slange i paradis.

- Ikke det?

- Hvis hun havde skullet overtale Eva til at spise æblet, havde Eva flået hende og brugt hende som flitsbuestreng, og vi var aldrig blevet til. Hun sidder bare og glor med åben mund, hver gang jeg siger noget. Og bidrager aldrig med modspil eller noget som helst, det er sååååå lamt.

- Jeg tror, hun er vild med dig.

- For pokker da, sagde han i et tonefald, der afslørede, at jeg sikkert havde ret.

Han standsede og slog ud med armene.

- Hvad skal jeg nu stille op med det, spurgte han.

- Kan du ikke bare sige, at du er bøsse, foreslog jeg.

Hvorefter vi begge knækkede sammen af grin. I samme sekund som Emma kom op ad trappen. Hun sagde ikke noget - ikke der - men drejede bare om på hælen og slog med håret. Og gemte sin hævn.

Kapitel 30
Emma gemte sin hævn til om mandagen. I mellemtiden havde jeg nydt en stille weekend. Jeg fik lov - trods min såkaldte stuearrest - at tage med Mathilde til singer/song-writer-aften, og vi havde igen snakket som helt normale mennesker. Min mor var på arbejde, og trods hendes nærmest overnaturlige evne til at booke sig op på byens rygtebank, så havde hun ikke hørt, at jeg var sprunget ud.

Om søndagen suspenderede hun stuearresten med en kommentar om, at jeg vist havde forstået budskabet. Jeg kunne altså få lov til at gå hjem til lejligheden efter skole og behøvede ikke længere genere min mormor, som min mor formulerede det.

Jeg havde hende nu mistænkt for, at det i virkeligheden skyldtes, at min mormor generede hende med telefonopringninger om alt, hvad hun gjorde forkert i opdragelsen af mig og i sit liv generelt.

Som en anden dramaqueen valgte Emma 10-frikvarteret til udførelse af sin plan. Mathilde og jeg havde sluttet os til klassens borde i stedet for at sidde for os selv ved gruppebordene - fordi nogle af de andre havde spurgt, om vi ikke kom over og var med. Så vi sad og talte med dem om pensum i biologi.

Uanset hvad folk måtte mene om, at jeg var lesbisk, så var det stadig min position som supernørd, der vandt i det sociale spil. For de andre vidste godt, hvem i klassen der havde styr på formlerne.

- De er da meget søde sammen, skar Emmas stemme pludselig igennem al eksamenssnakken.

Folk drejede hovederne og så på hende. Hun smilede til publikum og nikkede ned mod mig og Mathilde. Mathilde blev helt stram i ansigtet. Men jeg bevarede roen. Jøsses, var det alt, hun kunne finde på?

- Vi er ikke kærester, Emma, forklarede jeg som en pædagog, der taler til et treårigt barn. - Man kan godt være venner uden at være kærester.

- Pudsigt, du havde da ellers så travlt med at lægge an på mig, da vi var venner, skød hun omgående tilbage.

Nærmest som om hun havde forudsagt, at det var præcis sådan, jeg ville reagere. Det skræmte mig lidt, hvis jeg var så nem at manipulere i en bestemt retning. Jeg gik omgående i forsvarsposition. Dumt.

- Det gjorde jeg da ikke, protesterede jeg - temmelig uoverbevisende.

- Nå, ikke. Hvad så med den gang, du kyssede mig på toilettet?

Hun sagde det på en meget dramatisk måde, hvor hendes stemme steg en oktav hen mod slutningen af sætningen, så ingen kunne være i tvivl om argumentets vægt. Jo, det trick havde hun lært i diskussionsklubben.

- Seriøst, hun væltede ligesom bare ind over mig og nærmest smaskede sine læber mod mine, ikke, og så begyndte hun ligesom at køre tungen rundt. Rundt og rundt over hele mit ansigt. Det var totalt væmmeligt!

Jeg var låst fast. Det ville absolut ikke gøre noget for min sag, hvis jeg begyndte at modargumentere.

- Hvad har du gang i, spurgte jeg i stedet.

- Hvad jeg har gang i? Hvad har du gang i? Alle pigerne her på stedet, åbenbart, fnisede hun.

Et par af de andre - Morten og dem selvfølgelig - grinede med. Det var altså hendes strategi. At hævde, at jeg var en af de der klamme homoseksuelle, der ikke kunne styre min lyst, og samtidig få sat sig selv i centrum.

Jeg rystede på hovedet og drejede mig over mod Mathilde. Prøvede at lade, som om jeg ville ignorere hende og fortsætte med at snakke pensum. Men Emma havde gemt det gode skyts.

- Det er ikke så mærkeligt, at du er blevet lebbe, når du sådan er vokset op uden en far, sagde hun så.

Hun sagde det højt og klart og mest til de andre for ligesom at vise dem, at hun havde informationer nok til at kende hele baggrunden for min perverse tilstand.

- Hva', udbrød jeg chokeret.

Jeg havde tabt. Jeg havde ikke mere at byde ind med og vidste ikke, hvordan jeg skulle genvinde roen midt i denne groteske beskydning, hvor hele mit liv og min person åbenbart var målet.

- Ja, du har vel ligesom bare gået op og ned ad din rødvinsfordrukne mor i jeres lille lesbiske incest-rede og er blevet helt fucked up og liderlig af det, ikke, sagde hun med en lille perlende latter, der havde til hensigt at få det hele til at lyde, som om det var lidt for sjov, men så alligevel ikke.

Hun havde de ondeste øjne, jeg nogensinde har set.

- Ej, var der en, der mumlede.

- Ja, helt ærligt, hostede en anden.

Ingen sagde mere end det. Ingen gjorde noget for at standse hendes påstande. Mathilde trak vejret hidsigt, men heller ikke hun sagde noget. Jeg forstod hende, og jeg forstod de andre. Hvem havde lyst til at bytte plads med mig og gøre sig til frivillig skydeskive for Emmas had.

Jeg gav fortabt. Hvad skulle jeg gøre? Ligegyldigt hvad jeg sagde, ville jeg bare give hende mere skyts, og jeg var bange for, at jeg så ville begynde at græde. Den sejr skulle hun ikke have.

Jeg rejste mig, samlede bøgerne sammen og begyndte at mave mig væk fra bordet. Da jeg var kommet om på den anden side på vej mod udgangen, vendte jeg mig og så direkte på hende.

- Jeg håber, du sover godt om natten. For hvis jeg var dig, ville jeg hade mig selv, sagde jeg til hende.

Jeg overvejede et sekund at tilføje "lige så meget, som din mor hader dig." Men jeg lod være. Jeg ville ikke synke så dybt. Ned på hendes lave niveau. Uanset at hun havde fortjent det.

- Jeg sover fint, sagde hun overlegent. - Men der ligger selvfølgelig heller ikke en lolitadukke og fylder i min seng!

Morten skreg af grin, og jeg trak døren op ud til gården og skyndte mig bort fra dem. Hvor var det langt ude. Lolitadukke? Hvorfor var hun sådan? Alt det had. Jeg smed mig op på cyklen og kørte hjem i en trafikfarlig fart - og uden at se mig for. I det mindste holdt nogen hånden over mig der.

Min mor var hjemme. Hun stod i køkkenet og lavede humus og så forbavset på mig, da jeg trådte indenfor. Jeg havde begyndende tårer i øjnene - på grund af vinden, bildte jeg mig selv ind. Mit blik udmålte vejen ned til mit værelse, og jeg overvejede, om jeg kunne nå derind og barrikadere døren, inden hun fangede mig. Det kunne jeg nok ikke.

- Jeg pjækker ikke, løj jeg.

Ordene kom lidt sammenbidt ud, for jeg var nødt til at presse læberne sammen, fordi den luskede gråd prøvede at snige sig ind på mig alligevel. Hun kom hen imod mig, jeg drejede hovedet væk, men hun tog mig om skuldrene og trak mig ind til sig. Så vandt tårerne over min stædighed.

- Nu skal du altså fortælle mig, hvad der er galt, sagde hun ind i mit hår.

- Ik ... ik ... ikke noget, hikstede jeg.

Tåbeligt, og hun slap mig da heller ikke. Da gråden endelig forsvandt igen, trak hun mig med ind i stuen og dumpede mig ned på sofaen. Hun tog min taske fra mig.

- Jeg laver lige en kop te, sagde hun og gik ud i køkkenet.

Te. Som om det var løsningen på alle verdens problemer og onde mennesker. ("Velkommen til Auschwitz, her er en dejlig kop Earl Grey.")

Lidt efter var hun tilbage med en kande hybente - min yndlings. Hun satte den på bordet, skænkede op i vores kopper og satte sig ved siden af mig i sofaen. Hun sagde ikke noget. Pustede bare på teen og lænede sig tilbage.

- Jeg er lesbisk, sagde jeg så og tog min te.

- Ja, svarede hun roligt. - Lille skat, det har jeg da vidst, siden du var syv.

Jeg gloede undrende på hende og stillede teen fra mig igen. Koppen var for varm. Hun smilede.

- Så længe har jeg ikke engang selv vidst det, mumlede jeg.

- Nej, men det har jeg altså, og jeg har sådan set bare ventet på, at du selv ville komme og fortælle mig det, sagde hun.

Hun drak en lille mundfuld af teen, som om vi bare sad og snakkede om de nye gardiner, hun havde bestilt.

- Okay, du ved alt, snerrede jeg.

Jeg satte mig tilbage i sofaen og samlede armene foran mig. Jeg ved ikke, hvorfor det irriterede mig, at hun tog det på den måde. Hun var jo altid sådan. Overcool. Ingenting kunne rigtigt slå hende ud. Hun havde engang fået en minister til at træde tilbage.

- Nej, jeg ved ikke alt. Jeg ved ikke, hvorfor du er ked af det, Siv, sagde hun så og lænede sig ind mod mig: - Vil du ikke godt være sød at fortælle mig det?

Hun lagde sin hånd på mit lår. Emmas latterlige beskyldninger om mig og min mor sprang straks frem i mit hoved. Jeg rystede hendes hånd af. Hun trak den roligt tilbage til koppen.

- Er der nogen, der har sagt noget? spurgte hun synsk.

Jeg nikkede.

- Om at du er lesbisk?

Jeg nikkede igen.

- Noget grimt?

- Emma sagde, at jeg var blevet det, fordi jeg ingen far har.

- Hvad!?

- Hun sagde, at det var, fordi vi to bare havde gået herhjemme sammen og ...

- Men det er jo latterligt!

- Men det var alligevel det, hun sagde.

- Møgko, snerrede min mor arrigt.

Hun stillede hårdt koppen fra sig og rejste sig. Så var hun altså ikke helt overcool altid. Det var næsten den største lettelse. Og så det at vide, at jeg altså ikke selv havde overreageret totalt.

- Hvem var det, du sagde, at hendes far var?

- Ej, mor.

- Jo, det kan jeg godt love dig, den slags skal man simpelthen ikke have lov til at gå rundt og sige. Sådan en lille led gimpe.

Hun for ind til computeren. Lidt efter kunne jeg høre hende tale i mobil.

- Ja, goddag, du taler med Marianne Mortensen fra TV2 Nyhederne, kan jeg komme til at tale med direktør Brandt?

Jeg tog en sofapude og gemte mit hoved inde i den, men lyden af min mor, der gik løvemor-amok på Emmas far, trængte alligevel igennem den. Og kvindemennesket undrede sig over, at man aldrig fortalte hende noget.

Min egen mobil ringede ude i min taske. Jeg løb ud for at tage den. Hovedsageligt for at slippe væk fra ord som "injurier" og "uansvarlig opdragelse". Det var Mathilde. Jeg kunne se på displayet, at hun havde ringet flere gange tidligere.

- Undskyld, at jeg ikke gjorde noget, sagde hun straks, da jeg tog den.

- Det er okay, svarede jeg.

- Nej, jeg skulle have sagt et eller andet, men jeg blev helt ærlig så ... fuldstændig overrumplet over, at hun kunne finde på at lukke sådan noget lort ud.

- Det blev jeg også.

- Du klarede det ellers så flot!

- Virkelig.

- Ja, er du gal, mand, efter at du var gået, så var folk sådan helt pinlige over Emma.

- Varde?

- Ja, ingen sagde noget til hende. Alle gik bare op til klassen for at komme væk fra hende. Det havde hun rigtig godt af.

Jeg fik næsten lidt ondt af hende - selvom hun var en møgko, som min mor sagde. Men et eller andet sted, uanset hvor led hun var, så gjorde hun det jo, for at folk skulle kunne lide hende. Og denne gang havde det altså virket lige modsat.

- Du skal komme i skole i morgen, kommanderede Mathilde. - Du er nødt til at vise, at du er den seje.

- Det er jeg ikke sikker på, at jeg er.

- Er du gal? Jeg synes, du er så sej!

- Gør du?

- Ja, mand, allerede fra den første dag. Du har bare den fedeste stil og udstråler så meget selvtillid og overskud.

Hun sagde det i et tonefald, som om hun faktisk så op til mig. Jeg mener, til mig?

- Altså, jeg er en nørd, der lader, som om jeg er kæreste med en bøsse, hvordan kan det være overskud og selvtillid? spurgte jeg.

- Nå, var det derfor, I var kærester?

- Havde du ikke luret det?

- Ærligt talt, nej.

- Men det var det altså. Totalt proforma.

- Godt lavet.

- Totalt bagslag, mener du.

- Bagslag? Hvorfor synes du det?

- Fordi vi jo begge endte med at være freaks alligevel.

- I er da ikke freaks. I er begge superseje. Jeg tror ikke, at nogen synes noget andet, sagde hun og tilføjede efter en lille pause:

- Jeg er faktisk lidt misundelig på dig over, at du tør gøre de ting, du gør.

- Er du misundelig på mig? Det er da dig, der altid er ligeglad med andre.

- Jeg er ikke ligeglad, er du sindssyg. Jeg har hele tiden været så bange for, at de skulle kalde mig for lebbe og ... ja, undskyld, men det blev jeg mobbet så meget med, da jeg gik i folkeskolen, fortalte hun.

- Gjorde du?

- Ja, og jeg er ikke ... jeg mener, jeg er altså til drenge. For fanden jeg har haft det her latterlige crush på Frederik hele vinteren.

- Frederik, seriøst?

- Ja, men nu kan jeg godt se, at han bare er den største spade.

- Ikke så stor en spade som Morten.

- Nej, okay, han er godt nok en klaphat!

- Og så er han helt væk i Emma.

- Ja, det er han! Han kan jo nærmest ikke få øjnene fra hende. Og hun kunne ikke være mere pisseligeglad med ham. Det er næsten synd, grinede hun. - Men så aftaler vi altså, at jeg kommer hjem til dig efter skole.

- Øh, gør vi? spurgte jeg.

- Jeg tager kage med, lokkede hun.

- Ej, du kender alle mine svagheder.

Jeg lagde på og kunne stadig høre min mor - nu mindre ophidset - i samtale med direktør Brandt. Jeg kunne mærke, at jeg var ligeglad. Jeg havde fået min første veninde nogensinde. Så kunne resten af verden rende og hoppe. Måske lige bortset fra Lukas.

Kapitel 31
Senere, efter at Mathilde var taget af sted, og inden da havde nået at charme sig ind hos min mor, som selvfølgelig syntes, at mig på Roskilde Festival var den bedste idé i verden, spiste min mor og jeg hummus og hjemmebagt brød i køkkenet.

Min mor gik altid i gang med større projekter som at bage, når hun en sjælden gang havde en fridag. Det var ligesom hendes måde at kompensere for ikke at være en del af nyhedsstrømmen på.

Brødet var godt. Og hun havde husket at købe appelsinjuice. Jeg proppede mig, selvom jeg allerede havde spist for meget kage. Men det var lige den bedste måde, jeg kunne finde til at fortælle hende, at jeg trods alt var glad for det, hun gjorde for mig - selvom det involverede at telefonchikanere mine klassekammeraters fædre.

- Der er faktisk noget, jeg vil tale med dig om. Det er derfor, jeg er hjemme i dag, sagde hun alvorligt.

- Ja?

- Din far.

Jeg lagde brødet fra mig. Den havde jeg ikke set komme. Jeg havde nået at tænke, at hum måske havde fundet ud af noget andet, jeg havde gjort, som ville betyde endnu en stuearrest hos mormors hjemmebag. Hun samlede hænderne foran sig og gned dem lidt nervøst.

- Jeg har opsporet ham.

Hun sagde det lige ud af posen. Ikke noget med at pakke det lidt ind. Det havde ligesom heller aldrig været hendes stil.

- Du har hvad?

- Jeg har fundet ud af, hvem han er, og hvor han bor.

- Men ... hvordan ... hvad?

- Det er en lang historie, men jeg havde en idé om, hvem en af dem var, som han var i byen med den aften. Og så begyndte jeg ellers at ringe rundt.

- Du har ringet rundt ...

- Jeg er jo for pokker uddannet i den slags, Siv.

- Men det har du jo været hele tiden, sagde jeg lidt anklagende. - Hvorfor har du så ikke opsporet ham før?

- Ja, det ... det var først for nylig, at det gik op for mig, at det var vigtigt for dig. Da hende fra sorggruppen ringede.

- Du troede ikke, at det var vigtigt!

Jeg rejste mig halvt op. Hvad i alverden var der galt med hende.

- Undskyld, søde Siv. Vil du ikke godt sætte dig ned igen, spurgte hun.

Jeg adlød, men kun fordi hun åbenbart lå inde med oplysninger, som jeg for alt i verden ville have.

- Hvem er han så? spurgte jeg.

- Han hedder Anders.

- Anders.

- Ja, og han er maler.

- Kunstmaler?

- Nej, bygningsmaler, sagde hun lidt undskyldende.

Som om jeg ikke var skideligeglad med, at min far var håndværker. Jeg havde en far.

- Hvor bor han? Bor han her i byen?

- Nej, han bor i Ringsted.

- Men kan jeg ... vil han se mig? Ved han overhovedet, at jeg findes?

- Ja, jeg har talt med ham.

- Du har talt med ham!

- Ja, i sidste uge og i går.

- Hvorfor ... du har ikke sagt en skid til mig!

- Siv, jeg var nødt til at være sikker på, at han ville se dig. Hvis han ikke ville, havde jeg aldrig nævnt det for dig.

- Så han vil altså se mig?

- Ja, jeg har aftalt, at du tager ud til ham en weekend, når du får sommerferie.

- Det har du aftalt! Jeg vil se ham nu.

- Nej, han skulle lige have lidt tid til at vænne sig til tanken. Og det skal du også.

- Men ... men.

- Desuden er han gift, så jeg vil formode, at han også skal have snakket sagerne igennem med sin kone først.

Jeg vidste ikke, om jeg var lykkelig, vred på hende eller bare snotforvirret. Formentlig havde jeg alle følelser i verden på én gang. En tanke slog mig.

- Har han børn?

- To drenge på syv og fire. Du har lillebrødre, sagde hun og smilede næsten undskyldende.

- Jeg har lillebrødre, gentog jeg.

- Men søde, lad nu være med at sætte dine forhåbninger for højt. I første omgang skal I jo bare mødes. Så må vi se, hvad der sker derfra.

Ha! Som om det råd ville kunne standse alle de drømme, jeg havde haft, siden jeg var lille. Pludselig var det drømme, der var inden for rækkevidde. Jeg havde en far. Jeg havde en familie.

Og der var kun et menneske i verden, jeg havde lyst til at fortælle det til.

Kapitel 32
Lukas' mor lukkede op i pyjamas og morgenkåbe, da jeg ringede på. Men alt lyset i huset var stadig tændt.

- Klokken er halv elleve, sagde hun surt i stedet for goddag.

- Det ved jeg godt, det er jeg ked af, men jeg har virkelig brug for at tale med Lukas, svarede jeg.

- Han er gået i seng.

- Seriøst?

Lukas havde aldrig i sit liv ligget i sin seng før midnat. Det troede jeg simpelthen ikke på.

- Du må tale med ham i morgen, sagde hans mor, faktisk lidt ubehøvlet, og lukkede døren i, inden jeg nåede at protestere.

Jeg troede, at hun godt kunne lide mig. Men måske havde mit fuldemandsstunt, sidst jeg havde været her, lavet ridser i lakken. Lyset i entréen blev slukket, og så lyset i stuen. Jeg stod stadig på dørtrinet. Så nemt skulle hun nu ikke slippe af med mig.

Jeg dukkede mig under vinduerne og sneg mig om i haven til Lukas' værelse. I modsætning til sidst, jeg havde gjort det, var det stadig lyst udenfor, men jeg var ligeglad.

Hans gardin var ikke trukket for, men den nedgående sol stod lige ind på vinduet, så jeg kunne ikke se, om han var derinde. Jeg bankede på og vinkede. Der lød høje hvin og skrig. Tvillingerne.

Jeg nåede ikke engang at tænke på at reagere, før terrassedøren fløj op, og Lukas' far kom stormende ud i haven i pyjamas og tøfler.

- Hvad satan er nu det? brølede han, men fik så øje på mig. - Siv! Hvad er det, du tror, du bestiller?

- Øh, sagde jeg velformuleret.

Jeg havde ærligt talt svært ved at lade være med at grine ad hele situationen. Jeg mener, manden havde et lommetørklæde i sin pyjamaslomme. Hvor tit havde han lige brug for at pudse næse i søvne?

- Jeg har virkelig brug for at tale med Lukas, uddybede jeg endeligt.

- Lukas!

Faren brølede ind i huset, som om det var sønnens skyld, at jeg forstyrrede natteroen - og det var ikke engang nat endnu.

Lukas trådte ud på terrassen og så nærmest ligeglad ud. Han hævede det ene øjenbryn i en spørgende grimasse. Han havde hele tiden vidst, at det var mig, der ringede på. Gået i seng, ha! Han havde ikke engang nattøj på. Men jeg var ligeglad.

- Du gætter aldrig, hvad der er sket, jublede jeg og løb hen til ham.

- Du har fået 12 i et eller andet, fnøs han. - Ærligt talt, Siv, jeg er ligeglad.

Han vendte sig for at gå ind igen, men jeg lod ham ikke slippe. Jeg greb ham i armen og standsede ham. Han trak den til sig.

- Gider du lige, snerrede han enormt dramatisk.

- Tal pænt, Lukas, rettede hans far ham per instinkt.

Han stod stadig på terrassen og syntes åbenbart ikke, at vi havde krav på privatliv her "midt om natten". Lukas' mor kom til syne i døren ud til haven. Hun trak morgenkåben sammen om sig og så fra mig og Lukas til sin mand.

- Kom så, Troels, sagde hun og vinkede med hånden efter Lukas' far. - Det her kommer vist ikke os ved.

Måske kunne hun godt lide mig stadigvæk. I hvert fald trak de sig begge to tilbage, men Lukas blev heldigvis stående og så afventende på mig med armene over kors. Mit udspil.

- Vi bliver nødt til at rode det her ud, for jeg har noget fantastisk at fortælle dig, begyndte jeg.

- Okay, du er en dum kælling og en rigtig dårlig ven. Er det så rodet ud, vrissede han.

Jeg sank en gang. Heldigvis var jeg høj oven på nyheden om min far, og jeg var fast besluttet på, at vi skulle igennem den her, så jeg lod ikke hans sårede stolthed såre mig.

- Ja, det har du ret i, svarede jeg i stedet.

Det forbavsede ham vist lidt. I gamle dage havde jeg aldrig givet ham ret så let.

- Og du har været pissetarvelig over for mig, fortsatte han.

- Det har jeg.

- På et tidspunkt, hvor jeg havde mere brug for dig end ... jeg havde virkelig brug for en ven, og du tog ikke engang telefonen.

- Nej. Jeg var en røv, undskyldte jeg.

Og jeg prøvede ikke engang at sige, at min mobil var løbet tør for strøm.

- Hvorfor? Hvorfor opførte du dig på den måde? råbte han.

- Jeg kunne ikke klare tanken om, at det hele kom ud, svarede jeg efter et par sekunders tænkepause. - Jeg var bange for, at de ville håne mig.

- Så du lod dem bare håne mig i stedet!

- Ja, det gjorde jeg jo.

- Du hånede mig selv!

- Ja, svarede jeg sagte.

Mit allerværste øjeblik. Mig, der ser Lukas lige i øjnene og knuser ham i ledtog med hans barndoms værste mobber.

- Jeg ved ikke, hvordan jeg nogensinde kan sige nok undskyld for det. Jeg ved godt, at det var fuldstændig urimeligt, men ...

Jeg stoppede og så bedende på ham. Hans ansigt var i konflikt mellem vrede og noget andet.

- Jeg vil være din ven igen, sagde jeg.

- Så fordi det passer dig nu, så skal jeg altså falde på halen og om halsen på dig og tilgive dig alting.

Han slog ud med armene, som om han henvendte sig til et usynligt diskussionsklubpublikum. Jeg var lige ved at bede ham stoppe med at være sådan en dramaqueen, men tiden var nok ikke inde til at falde tilbage i det gamle jokende talemønster.

- Hvad vil du have, at jeg skal gøre?

- Det ved jeg ikke, mumlede han.

Vi stod lidt og så på hinanden. Jeg ville gerne tilbyde en form for soning, men jeg havde ingen forslag til, hvad det skulle være.

- Hvad var den gode nyhed? spurgte han så.

Klassisk Lukas. Nysgerrigheden vandt altid over stædigheden. Han har aldrig kunnet finde ud af at være sur særligt længe ad gangen.

- Jeg har en far!

- Nøj, vil det sige, at du er ikke det nye jesusbarn, svarede han i den vidunderligt velkendte Lukas-stil.

Jeg var lige ved at fare frem og give ham et knus og sige, hvor meget jeg havde savnet hans sarkasme.

- Nej, min mor har fundet ham.

- Din mor har fundet din far?

- Jep, er det ikke fantastisk?

- Jo, det ...

Han så ud i haven og prøvede at kamuflere, at han var begejstret på mine vegne, men han kunne ikke snyde mig. Gennem årene havde vi så mange gange talt om, hvem min far var, og hvordan han mon var. Lukas var næsten lige så interesseret i at finde ud af det, som jeg selv var.

- Fuck, det er for vildt, overgav han sig endelig. - Har du mødt ham?

- Nej, men jeg skal besøge ham i sommerferien. - Okay ... fedt nok.

- Hold nu op, jeg kommer sgu da for at spørge, om du vil med?

- Mig?

- Ja, jeg kan ikke klare det selv. Du er nødt til at være der og støtte mig, hvis nu det hele bliver ... fuldstændig tosset, ikke.

- Ja, hvis han nu er totalt eneboeragtig og bor ude i en skov og samler på kaniner og cigaretskod.

- Han er gift og bygningsmaler.

- Okay, så hvis han nu har total wacked out malerhjerne, og konen er sådan en nudistflipper, der smider patterne ned i ens havregrød.

- Det er pisseirriterende: Man siger, man vil have rosiner, og så smask lige ned i mælken.

Vi grinede. Vi så på hinanden et par sekunder. Vi var tilbage.

- Jeg har to små brødre.

- Fuck, hvor surt.

- Nej, jeg er ret glad for det. Jeg har altid gerne villet have søskende.

- Ved du hvad, du kan også få mine. Nu har de sgu også taget mit værelse, små kryb, sagde han.

- Åh, din gamle blødhjerte, du har selv givet dem lov til at få det.

- De tvang mig, seriøst, har du hørt dem, når de begynder? Man vil afgive alt. Selv begge sine nyrer, forsvarede han sig.

Han gik om bag mig og lagde begge hænder mod min ryg og skubbede mig ind igennem terrassedøren. Hans forældre havde trukket sig tilbage og lukket døren ned til soveafdelingen, så vi kunne have stuen i fred. Til at tale ud.

Men Lukas og jeg var ikke sentimentale. Vi skulle bare videre. Det kunne jeg mærke.

- Jeg vil høre alt om Simon, sagde jeg, da vi kastede os ned i sofaen.

- Orh, det er en god historie. Det begynder med, at jeg sidder og flæber ude i gården.

- Du har aldrig flæbet i dit liv.

- Okay, jeg var i gang med at lave en utrolig smuk blomsteranretning med vintergækker og orkidéer på bagsædet af rektors bil. Men så kommer Simon så ud og begynder at lægge an på mig.

- Seriøst?

- Nej, han inviterede mig ud på kaffe.

- Du hader kaffe.

- Ikke længere, for pokker, man bliver afhængig, sagde han og rystede med hænderne for at vise, hvor afhængig han var. - Jeg siger dig, det er en snedig måde at score på: Bare hæld noget på ofret, som han bliver afhængig af, så sidder han i saksen.

- Det vil jeg huske.

- I dit tilfælde skal du nok hælde det på en dame, det andet virker lidt dumt.

- Nu var jeg ellers lige blevet så glad for at have mandlige beundrere, sagde jeg ironisk.

- Har du tænkt dig at fortælle din far, at du er lesbisk?

- Nok ikke lige som det første.

- Vi kan da også bare sige, at jeg er din kæreste, hvis det er?

Han forsøgte at holde masken, men det lykkedes selvfølgelig ikke. Vi brød sammen i krampegrin, jeg vappede ham med en pyntepude, der ellers kun var til pynt, og snart lå vi nede på gulvet i gang med en pudekamp på liv og død.

Alle skulle have en ven som Lukas.
